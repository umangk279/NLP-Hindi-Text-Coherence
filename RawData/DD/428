भारत में आग लगाने की पाकिस्तान की कोशिशों का एक बार फिर पर्दाफाश हुआ है. इस बार फेसबुक ने पाकिस्तान के इस चेहरे को बेनकाब किया है. फेसबुक ने पाकिस्तान से संचालित होने वाले 453 फेसबुक अकाउंट, 103 पेज और 78 ग्रुप के अलावा 107 इंस्टाग्राम अकाउंट को मुख्य रूप से भारत में वैमनस्य फैलाने और फेक न्यूज़ प्रसारित करने के लिए रिमूव कर दिया है.  
फ़ेसबुक के मुताबिक इनमें से ज्यादातर अकाउंट भारत विरोधी फेक न्यूज़ को प्रचारित- प्रसारित करने में लगे थे, जिसमें ख़ास तौर से भारत की सरकार और भारतीय सेना से जुड़ी गलत और भ्रामक खबरें थी. इनमें से ज्यादातर अकाउंट समन्वित तरीके से ऐसी फेक न्यूज को बढ़ावा दे रहे थे. 
फ़ेसबुक ने कॉर्डिनेटेड इनअॉथेंटिक बिहेवियर के लिए इन सभी अकाउंट को रिमूव किया है. इन अकाउंट का मकसद भारत में अशांति फैलाना और भारतीय सरकार की नीतियों को गलत ठहराना था.  इन अकाउंट पर ऐसे राजनीतिक सामाजिक संदेश थे, जिसमें चीन के को लेकर भारतीय सरकार की नीतियों, भारतीय सेना को गलत संदर्भ में पेश करना और कोरोना महामारी से मुकाबले में भारत सरकार आलोचना से जुड़ी गलत खबरें और संदेश शामिल थे. 
दरअसल ये अकाउंट पाकिस्तान से संचालित हो रहे थे और हिंदी और अंग्रेजी भाषा में भ्रामक खबरें दे रहे थे. इसमें से कुछ पेज के 70 हजार से ज्यादा फॉलोअर्स थे, कुछ ग्रुप पर 11 लाख से ज्यादा लोग मौजूद थे. फेसबुक के ताजा खुलासे से एक बार फिर इन खबरों की पुष्टि हुई है कि सोशल मीडिया के जरिए भारत में अशांति फैलाने की कोशिश की जा रही है.
कल ही केंद्रीय मंत्री रविशंकर प्रसाद ने फेसबुक को पत्र लिखकर सोशल मीडिया पर भ्रामक पोस्ट को लेकर आगाह किया था और पारदर्शिता के लिए कार्रवाई करने का आग्रह किया था. सुरक्षा एजेंसियों के मुताबिक पाकिस्तान की ख़ुफ़िया एजेंसी आईएसआई लगातार सोशल मीडिया के जरिए भारत को अस्थिर करने की कोशिशें करती रहती हैं.
