प्रधानमंत्री ने कहा- वोट बैंक की राजनीति के दीमक को देश से मुक्त कराना भाजपा की जिम्मेदारी। 'सबका साथ सबका विकास' मूलमंत्र को बताया आम आदमी के उज्जवल भविष्य को सुरक्षित करने का रास्ता। 
 
प्रधानमंत्री नरेन्‍द्र मोदी ने कहा है कि वोट बैंक की राजनीति हमारे देश को दीमक की तरह खत्म कर रही है और इससे होने वाले नुकसान से देश को बचाना भाजपा का उद्देश्‍य है। कल पंडित दीन दयाल उपाध्‍याय की जयंती के अवसर पर भोपाल के जम्‍बूरी मैदान में भाजपा कार्यकर्ताओं के महाकुंभ को संबोधित करते हुए प्रधानमंत्री ने कांग्रेस पर आरोप लगाते हुए कहा कि कांग्रेस कल्चर ने देश का हमेशा नुकसान किया है। उन्होने कांग्रेस के दुष्प्रचारों का जवाब देते हुए कहा कि जितना कीचड़ उछालोगे, कमल उतना ही खिलेगा।
भोपाल में मंच भाजपा के कार्यकर्ता सम्मेलन का। एक ओर प्रधानमंत्री ने जहां कार्यकर्ताओं में बिना थके,बिना रूके देश के विकास मे योगदान देने के लिए जोश भरा तो वहीं दूसरी ओर कांग्रेस की नीति,राजनीति और जननीति पर हमला करने से भी नहीं चूके। प्रधानमंत्री ने कहा कि भाजपा शासित राज्य सरकारों ने केंद्र सरकारों ने बिना किसी भेदभाव के गांधी,लोहिया और दीन दयाल के मार्ग को चुना और देश का विकास किया। वहीं कांग्रेस 125 साल की पार्टी होने के बावजूद सिर्फ समाज को क्षेत्रों और वर्गों में बांट कर वोट बैंक  की राजनीति का पाप किया है। 
देश में भाजपा की बढ़ती राजनीतिक धरातल के पीछे प्रधानमंत्री ने जम्मू कश्मीर से लेकर बंगाल,केरल तक के कार्यकर्ताओं के बलिदान को अहम वजह माना तो वहीं उन्होने कांग्रेस की घटती हुई ज़मीन पर भी कटाक्ष किए। उन्होने कहा कि भाजपा ने अपनी हार का आत्मचिंतन किया लेकिन कांग्रेस अहंकार से भरी हुई है ऐसे में आत्मचिंतन का उनके लिए सवाल ही नहीं उठता। जहां एक ओर भाजपा अपने लोकतांत्रिक मूल्यों की बदौलत नए मुकाम हासिल कर रही है तो वहीं दूसरी ओर कांग्रेस परिवारवाद में फंस जनता का विश्वास खो चुकी है। ये कांग्रेस का डर ही है कि कभी छोटे दलों को नकारने वाली कांग्रेस अब उनके साथ गठबंधन करने और इसे वैश्विक बनाने की ओर भी चल पड़ी है। 
प्रधानमंत्री ने कांग्रेस को जहां एक ओर खूब खरी-खरी सुनाई तो उन्होने कहा कि वोट बैंक की मजबूरी में कांग्रेस मुस्लिम महिलाओं के तीन तलाक़ मुद्दे पर भी राजनीति करने से बाज़ नहीं आ रही है। प्रधानमंत्री ने भाजपा कार्यकर्ताओं को समान रुप से बिना किसी भेदभाव के सामाजिक हितों और मूल्यों के लिए काम करने की सलाह दी। उन्होने कांग्रेस के दुष्प्रचारों आरोपों का जवाब देते हुए कहा कि जितना कीचड़ उछालोगे, कमल उतना ही खिलेगा।
 
