केंद्रीय गृहमंत्री राजनाथ सिंह ने डेरा सच्चा सौदा प्रमुख गुरमीत राम रहीम सिंह के कथित दुष्कर्म मामले को लेकर सीबीआई की विशेष अदालत के फैसले के बाद कई राज्यों में हुई हिंसक घटनाओं के मद्देनजर आज अपने आवास पर उच्चस्तरीय बैठक बुलाई। बैठक में गृह सचिव राजीव महर्षि और अन्य वरिष्ठ अधिकारी भी उपस्थित रहेंगे।  
 गुरमीत सिंह को दोषी करार देने और पुलिस हिरासत में लेने के बाद उत्पन्न हुई स्थिति पर राष्ट्रपति, उपराष्ट्रपति और प्रधानमंत्री ने चिंता जताई है। राष्ट्रपति रामनाथ कोविंद ने लिखा कि... कोर्ट के फैसले के बाद हिंसा और सार्वजनिक संपत्ति को नुकसान पहुंचाना बहुत निंदनीय है, मैं सभी नागरिकों से अपील करता हूं कि शांति बनाये रखे। 
उपराष्ट्रपति वेंकैया नायडू ने लिखा कि किसी भी तरह की हिंसा निंदनीय है, खासतौर पर न्यायिक फैसले के बाद। सभी नागरिकों से अपील है कि शांति बनाये रखे।   
वहीं प्रधानमंत्री ने लिखा कि हिंसा की घटनाएं काफी चिंताजनक हैं, उन्होने हिंसा की कड़ी निंदा करते हुए सभी से शांति बनाए रखने के लिए अपील की। उन्होने कहा कि कानून और व्यवस्था की स्थिति पर बारीकी से नजर रखी जा रही है। मैंने राष्ट्रीय सुरक्षा सलाहकार और गृह सचिव के साथ स्थिति की समीक्षा की है। स्थिति को सामान्य बनाने के लिए अधिकारियों को लगातार जुटे रहने और हर संभव सहायता देने का निर्देश दिया गया है।
सूचना एवं प्रसारण मंत्री स्मृति ईरानी ने ट्वीट में कहा कि मीडिया पर हमला, संपत्ति को नुकसान पहुंचाना निंदनीय है। सभी शांति बनाये रखें।  
