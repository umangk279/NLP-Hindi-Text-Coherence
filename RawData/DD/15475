इज़राइल के प्रधानमंत्री बेंजामिन नेतन्याहू भारत पंहुच गए हैं. नई दिल्ली पंहुचने पर प्रधानमंत्री नरेन्द्र मोदी ने सारे प्रोटोकॉल तोड़ते हुए हवाई अड्डे पर अपने दोस्त बेंजामिन नेतन्याहू की अगवानी की. 
पिछले साल जुलाई में प्रधानमंत्री मोदी की इजरायल यात्रा के दौरान नेतन्याहू ने भी उनका इसी तरह स्वागत किया था. ऐसे में उस सम्मान के बदले इस बार प्रधानमंत्री मोदी ने भी नेतन्याहू का हवाई अड्डे जाकर स्वागत किया. प्रधानमंत्री ने पूरी गर्मजोशी के साथ नेतन्याहू से हाथ मिलाया और उन्हें गले लगाया. इस अवसर पर विदेश राज्यमंत्री जनरल वीके सिंह भी मौजूद रहे.
इजरायल के पूर्व प्रधानमंत्री ऐरियल शेरॉन के बाद किसी इजरायली प्रधानमंत्री की यह पहली भारत यात्रा है. शेरोन ने 2003 में भारत का दौरा किया था. नेतन्याहू के साथ उनकी पत्नी सारा और 130 सदस्यीय प्रतिनिधिमंडल भी भारत आया है.
