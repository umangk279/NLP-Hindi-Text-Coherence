ईरान के राष्‍ट्रपति हसन रोहानी ने कहा वह जल्‍द ही संयुक्‍त राष्‍ट्र में एक शांति योजना का प्रस्‍ताव पेश करेंगे। रोहानी ने विदेशी ताकतों को खाड़ी क्षेत्र से दूर रहने की चेतावनी दी।  
ईरान के राष्‍ट्रपति हसन रोहानी ने विदेशी ताकतों को खाड़ी क्षेत्र से दूर रहने की चेतावनी दी है। आज तेहरान में वार्षिक सैन्‍य परेड के मौके पर टेलीविजन पर प्रसारित संदेश में रोहानी ने कहा कि खाड़ी क्षेत्र में विदेशी सेनाओं की मौजूदगी ईरान के लिए असुरक्षा और समस्‍या पैदा कर सकती है। उन्‍होंने इसके साथ ही पड़ोसी देशों की ओर दोस्‍ती का हाथ बढ़ाने की भी बात कही। रोहानी ने कहा कि वह जल्‍द ही संयुक्‍त राष्‍ट्र में एक शांति योजना का प्रस्‍ताव पेश करेंगे। ईरान के राष्‍ट्रपति की ओर से यह बयान ऐसे समय में आया है जब अमरीका ने खाड़ी क्षेत्र में अतिरिक्‍त सैन्‍य बल तैनात करने का आदेश दिया है। रोहानी, संयुक्‍त राष्‍ट्र महासभा की बैठक में भाग लेने कल न्‍यूयार्क जा रहे हैं। इस साल मई में ईरान द्वारा परमाणु समझौते से अपनी प्रतिबद्धता घटाने के बाद खाड़ी क्षेत्र में तनाव बढ़ गया था और अमरीका ने ईरान से संभावित खतरा बताते हुए उसके समीप समुद्र में अपना सैन्‍य बल भेजने की बात कही थी।
