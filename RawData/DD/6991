राजधानी दिल्ली के विज्ञान भवन में बुधवार को सीमा सुरक्षा बल के अलंकरण समारोह का आयोजन किया गया. राष्ट्रीय सुरक्षा सलाहकार अजील डोभाल इस समारोह में मुख्य अतिथि के तौर पर उपस्थित थे. कार्यक्रम में देश की सीमाओं की रक्षा के लिए जीवन बलिदान करने वाले बीएसएफ के जवानों के साहस को सलाम किया गया. पूरी दृढ़ता और कर्तव्यनिष्ठा के साथ अपनी ज़िम्मेदारी निभाने वाले बीएसएफ के जवानों को समारोह में सम्मानित किया गया. 
सीमा सुरक्षा बल के अलंकरण समारोह में राष्ट्रीय सुरक्षा सलाहकार अजीत डोभाल ने बल के उन वीरों को सम्मानित किया, जिन्होंने नक्सलियों और आंतकवादियों की साजिशों को नाकाम करते हुए देश की रक्षा की. इस मौके पर अजीत डोभाल ने कहा कि बीएसएफ के जवानों के लिए अपने प्राणों से भी ज्यादा देश की सुरक्षा है और उन्होंने हमेशा ही अपने फर्ज़ को तवज्जो दी है. उन्होंने ये भी कहा कि तकनीक के जरिए आधुनिकीकरण इस वक्त की सबसे बड़ी जरूरत है तो साथ ही ये भविष्य की चुनौतियों की तैयारी भी है.
बीएसएफ के महानिदेशक रजनीकांत मिश्र ने कहा कि बीएसएफ ने न सिर्फ सीमाओं की सुरक्षा में बल्कि आतंकवाद से निपटने में भी अहम भूमिका निभाई है.
देश की सीमाओं की रक्षा कर रहे सीमा सुरक्षा बल की स्थापना साल 1965 में हुई थी. अपनी स्थापना के बाद 54 वर्षों में बल ने न सिर्फ सीमाओं की रक्षा के लिए वीरता की असाधारण मिसाल पेश की बल्कि एक तरह से देश निर्माण के लिए हर मौके पर तत्पर और तैनात रहे हैं.
