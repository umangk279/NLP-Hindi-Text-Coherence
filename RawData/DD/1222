कोरोना महामारी से मुकाबले के लिए केंद्रीय गृहमंत्री अमित शाह ने दिल्ली एनसीआर में साझी रणनीति के तहत काम करने पर जोर दिया है.  
गुरुवार को इस संबंध में उन्होंने उत्तर प्रदेश के मुख्यमंत्री योगी आदित्यनाथ, दिल्ली के मुख्यमंत्री अरविंद केजरीवाल और हरियाणा के मुख्यमंत्री मनोहर लाल खट्टर के साथ वीडियो कॉन्फ्रेंसिंग के जरिए बैठक की. गृह मंत्री ने कहा कि कोरोना पर नियंत्रण के लिए कोविड पाजिटिव पाए गए लोगों की पहचान और इलाज के साथ ही अधिक से अधिक जांच करना आवश्यक है.
केंद्रीय गृहमंत्री ने कहा कि संक्रमण का पता लगाने के लिए रैपिड एंटीजन टेस्ट किट का उपयोग जाना चाहिए. केंद्र यूपी और हरियाणा को यह किट मुहैया करा सकती है. मृत्यु दर में कमी लाने के लिए जल्दी हॉस्पिटल में भर्ती कराने की कोशिश हो. कोरोना मामलों की मैपिंग के लिए आरोग्य सेतु और इतिहास ऐप का भरपूर इस्तेमाल हो. यूपी और हरियाणा के मरीज़ विशेषज्ञों की सलाह के लिए एम्स के टेलीमेडिसिन कंसल्टेशन का उपयोग कर सकते हैं. छोटे अस्पताल भी एम्स के टेली वीडियोग्राफी के जरिए दिशा निर्देश ले सकते हैं.
