भारत में कोविड-19 मामलों पर मृत्यु दर लगातार गिर रही है और वर्तमान में यह 2.25% है. विश्व में भारत न्यूनतम मृत्यु दर के देशों में से एक है. 
इस उपलब्धि की वजह कंटेनमेंट रणनीति के प्रभावी अमल के साथ-साथ घर-घर सर्वे, आक्रामक जांच और बेहतर इलाज की व्यवस्था है. प्रोटोकॉल के तहत लक्षण रहित रोगियों के लिए घर में आइसोलेशन के दौरान निरीक्षण की वजह से अस्पतालों में रोगियों के बोझ में कमी आई है.
केंद्र सरकार के दिशा-निर्देश में राज्यों और केंद्र शासित प्रदेशों की सरकारों ने गंभीर मामलों के प्रभावी प्रबंधन और अधिक जोखिम वाले रोगियों को फील्ड वर्कर के सहयोग से प्राथमिकता देने से मृत्यु दर में कमी लाने पर ध्यान केंद्रित किया गया है, जिससे देश भर में कोविड-19 से होने वाली मृत्यु दर में कमी आई है. जून के मध्य में मृत्यु दर लगभग 3.33% से कम होकर अब 2.25% हो गई है.
त्रिस्तरीय अस्पताल ढांचे में विस्तार के साथ-साथ त्वरित और सुचारु रोगी प्रबंधन से स्वस्थ हुए रोगियों की संख्या में लगातार बढोतरी में मदद मिली है. पांचवें दिन लगातार भारत में प्रतिदिन 30,000 से अधिक रोगी स्वस्थ हुए हैं.
रिकवरी दर में तेजी से वृद्धि हुई है, यह दर मध्य जून में 53% थी, जो आज बढ़कर 64% से अधिक हो गई है. पिछले 24 घंटे में 35,176 रोगियों को अस्पताल से छुट्टी दे दी गई और इस प्रकार कुल स्वस्थ हुए लोगों की संख्या 9,52,743 हो गई है.
प्रतिदिन रिकवरी दर में सुधार के साथ ठीक हुए मामलों और सक्रिय मामलों के बीच अंतर भी लगातार बढ़ रहा है. इस समय यह अंतर 4,55,755 है. इसका अर्थ है कि वास्तविक सक्रिय मामलों का भार इस समय 4,96,988 है और इन सभी का उपचार किया जा रहा है.
नितेंद्र सिंह, संवाददाता
