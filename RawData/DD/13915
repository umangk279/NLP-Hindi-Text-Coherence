नीदरलैंड की महारानी मैक्जिमा चार दिन की भारत यात्रा पर सोमवार को नई दिल्ली पहुंचीं. महारानी मैक्जिमा ने सबसे पहले प्रधानमंत्री नरेंद्र मोदी से मुलाकात की. 
दोनों ने पिछले कुछ सालों के लिए वित्तीय समावेशन के लिए भारत में उठाए गए कदमों की सराहना की, जिनमें जनधन योजना, प्रधानमंत्री जीवन ज्योति बीमा योजना, प्रधानमंत्री सुरक्षा बीमा योजना और अटल पेंशन योजना पर बात हुई. महारानी मैक्जिमा ने इन योजनाओं की तारीफ की.
दरअसल महारानी मैक्जिमा संयुक्त राष्ट्र महासचिव की वित्तीय समावेशन पर विशेष दूत हैं. दोनों नेताओं ने वैश्विक वित्त विकास पर भी चर्चा की, जिसमें भारत के तकनीकी और आर्थिक सहयोग से दूसरे देशों को की जा रही मदद पर भी चर्चा हुई. उसके बाद मैक्जिमा ने संयुक्त राष्ट्र भवन में विकास से संबंधित एक बैठक में हिस्सा लिया. उनकी ये यात्रा नीदरलैंड के प्रधानमंत्री मार्क रुट्टे की भारत यात्रा के ठीक बाद हो रही है.
आपको बता दें कि भारत और नीदरलैंड के बीच करीब साढ़े पांच अरब डॉलर का द्विपक्षीय व्यापार है. नीदरलैंड, भारत में पांचवा बड़ा निवेशक है, जिसने 2000 से 2017 तक 23 अरब डॉलर का निवेश किया है, वहीं नीदरलैंड में करीब ढाई लाख प्रवासी भारतीय हैं, जो यूरोप के देशों में सबसे बड़ी संख्या है.
