इंग्लैंड ने आईसीसी महिला विश्व कप के फाइनल में प्रवेश कर लिया है। मंगलवार को खेले गए रोमांचक सेमीफाइनल मुकाबले में इंग्लैंड ने दक्षिण अफ्रीका को 2 विकेट से हरा दिया। 
 अनुभवी बल्लेबाज सराह टेलर के नाबाद अर्धशतक की मदद से इंग्लैंड ने एक रोमांचक मुकाबले में दक्षिण अफ्रीका को दो गेंद शेष रहते हुए दो विकेट से जीत दर्ज करके आईसीसी महिला विश्व कप के फाइनल में जगह बनायी। फाइनल में इंग्लैंड का सामना भारत और ऑस्ट्रेलिया के बीच कल होने वाले दूसरे सेमीफाइनल के विजेता से होगा।
दक्षिण अफ्रीका ने टास जीतकर पहले बल्लेबाजी करते हुए मिगुएन डु प्रीज (नाबाद 76) और सलामी बल्लेबाज लौरा वालवार्ट (66) के अर्धशतकों की मदद से निर्धारित 50 ओवरों छह विकेट पर 218 रन बनाये।
इंग्लैंड के लिये लक्ष्य  हासिल करना इतना आसान नहीं रहा और जहां आखिरी ओवर तक जारी संघर्ष में उसने 49.4 ओवर में 221 रन बनाकर फाइनल में प्रवेश किया।  इंग्लैंड की तरफ से टेलर ने सर्वाधिक 54 रन बनाये। उनके अलावा कप्तान हीथर नाइट ने 30 और फ्रान विल्सन ने भी 30 रन बनाये लेकिन आखिर में जेनी गुन की नाबाद 27 रन की शतकीय पारी से इंग्लैंड तनावपूर्ण परिस्थितियों में जीत दर्ज करने में सफल रहा।
 मेजबान टीम को आखिरी चार ओवरों में 20 रन की दरकार थी। ऐसे में गुन ने शबनम इस्माइल पर दो चौके जड़कर दर्शकों को रोमांचित किया। अगले दो ओवरों में हालांकि केवल सात रन बने। इंग्लैंड को अंतिम ओवर में तीन रन चाहिए थे। गुन को पहली गेंद पर ही जीवनदान मिला जबकि लौरा मार्श को इस्माइल ने बोल्ड कर दिया। नयी बल्लेबाज अन्या श्रुबसोले ने दो खिलाड़ियों के बीच गेंद निकालकर विजयी चौका लगाया।
टेलर को उनकी शानदार विकेटकीपिंग और धैर्यपूर्ण बल्लेबाजी के लिये मैच की सर्वश्रेष्ठ खिलाड़ी चुना गया। 
