शारदा चिट फंड घोटाला मामले में पूछताछ के लिए कोलकाता के पूर्व पुलिस कमिश्नर राजीव कुमार सोमवार को सीबीआई के सामने नहीं पेश हुए. उन्हें सुबह 10 बजे पेश होने के लिये कहा गया था. 
राजीव कुमार ने अब पेशी के लिए सात दिन की मोहलत मांगी है. हालांकि सीबीआई की तरफ से फिलहाल उन्हें राहत नहीं मिली है. इससे पहले मामले में सीबीआई ने रविवार को राजीव कुमार के खिलाफ करोड़ों रुपये के घोटाले वाले इस मामले में लुकआउट नोटिस जारी किया था.
एजेंसी ने इस सप्ताह सर्कुलर जारी किया जिसमें सभी हवाई अड्डों और आव्रजन अधिकारियों से कहा गया है कि वे आईपीएस अधिकारी को एक साल के लिए देश छोड़ने की अनुमति न दें और अगर वह विदेश यात्रा की कोशिश करते हैं, तो उन्हें हिरासत में लिया जाए. सीबीआई कुमार को हिरासत में लेकर उनसे पूछताछ करना चाहती है.
