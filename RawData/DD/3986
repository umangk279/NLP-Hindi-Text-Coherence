टी-20 सीरीज में जीत के बाद टीम इंडिया की निगाहें अब वेस्टइंडीज के खिलाफ वनडे सीरीज पर हैं. सीरीज का पहला मैच आज चेन्नई में खेला जाएगा. एक तरफ जहां भारत के कप्तान विराट कोहली अपनी जीत का सिलसिला कायम रखना चाहते हैं, तो वहीं वेस्टइंडीज की टीम के कप्तान कीरोन पोलार्ड एक बार फिर अपने बल्लेबाजों के करिश्माई प्रदर्शन के भरोसे कड़ी टक्कर देने की उम्मीद रखते हैं. 
वेस्टइंडीज के खिलाफ टी-20 सीरीज 2-1 से जीतने के बाद टीम इंडिया रविवार से शुरू हो रहे एकदिवसीय सीरीज के लिए तैयार है. दोनों टीमों के बीच तीन मैचों की वनडे सीरीज खेला जाना है. पहला मुकाबला चेन्नई के एमए चिदंबरम स्टेडियम में होगा. इस मैदान पर टीम इंडिया का यह सातवां मैच होगा. वैसे वेस्टइंडीज के खिलाफ इस मैदान पर टीम इंडिया का रिकॉर्ड शानदार रहा है.
दोनों टीमें यहां पर चार बार आपस में भिड़ चुकी हैं. इसमें भारत का पलड़ा भारी रहा है. टीम इंडिया यहां वेस्टइंडीज के खिलाफ चार में से तीन मैच जीत चुकी है, जबकि एक मैच में उसे हार का सामना करना पड़ा है.
दोनों टीमें अबतक 50-50 ओवर के इस फॉर्मेट में 130 बार आमने-सामने हो चुकी हैं. इनमें टीम इंडिया ने 62 और वेस्टइंडीज की टीम ने 62 मैच जीते हैं. वहीं दोनों के बीच 2 मैच टाई और चार मैच बेनतीजा रहा है.
भारत के अनुभवी तेज गेंदबाज भुवनेश्वर कुमार चोटिल होने के कारण वेस्टइंडीज के खिलाफ तीन मैचों की वनडे सीरीज से बाहर हो गए हैं. चोटिल तेज गेंदबाज भुवनेश्वर कुमार की जगह शार्दुल ठाकुर को टीम इंडिया में शामिल किया गया है. वैसे जिस तरह से भारतीय टीम खेल रही है, इस मैच में भी भारतीय खिलाड़ियों का ही पलड़ा भारी रहने की उम्मीद है लेकिन फील्डिंग भारतीय टीम की कमजोरी रही है, वेस्टइंडीज के खिलाफ टी-20 सीरीज में भारतीय टीम ने बेहद खराब फील्डिंग की और अगर भारतीय टीम इस डिपार्टमेंट को सुधार लेती है, तो वेस्टइंडीज को हराने में ज्यादा मशक्कत नही करनी पड़ेगी.
