प्रधानमंत्री नरेंद्र मोदी ने शनिवार को छत्तीसगढ़ में कई विकास योजानओं की शुरुआत की. प्रधानमंत्री ने राष्ट्रीय राजमार्ग और पेंडरा-अनूपपुर तीसरी रेल लाइन परियोजना का शिलान्यास किया. इसके साथ ही विभिन्न योजनाओं के लाभार्थियों को प्रमाण-पत्र भी दिए. जांजगीर में राज्य सरकार की अटल विकास यात्रा के तहत आयोजित किसानों के सम्मेलन को संबोधित करते हुए प्रधानमंत्री ने किसानों को विकास का पहरेदार बताया. 
शनिवार को छत्तीसगढ़ को सड़क-रेल समेत कई विकास परियोजना की सौगात मिली, जिसमें राष्ट्रीय राजमार्ग परियोजना शामिल है. प्रधानमंत्री ने पेंडरा-अनूपपुर तीसरी रेल लाइन परियोजना का शिलान्यास भी किया. फिर बारी आई लाभार्थियों की, प्रधानमंत्री आवास योजना के लाभार्थियों को पीएम ने चाबियां सौंपी. प्रधानमंत्री उज्ज्वला योजना, मुद्रा योजना, सौभाग्य योजना, अटल दृष्टि पत्र योजना, मुख्यमंत्री आबादी पट्टा और सौर उजाला योजना के तहत पीएम ने लाभार्थियों को मोबाइल फोन, ट्रैक्टर की चाबी और अन्य प्रमाण-पत्रों से सम्मानित किया.
भारत रत्न अटल बिहारी वाजपेयी को याद करते हुए पीएम ने कहा कि छत्तीसगढ़, झारखंड, उत्तराखंड राज्यों का निर्माण विकास के मामले में अटल जी की दूरगामी सोच को दर्शाता है. पीएम ने छत्तीसगढ़ को देश के सबसे प्रगतिशील राज्यों में गिनते हुए मुख्यमंत्री रमन सिंह और वहां की जनता को राज्य में हो रहे विकास का श्रेय दिया.
पीएम ने कहा कि नक्सलवाद और आतंकवाद कभी जिस राज्य की पहचान हुआ करती थी, अब वहां विकास की बातें हो रही हैं.
किसान सम्मेलन को संबोधित करते हुए प्रधानमंत्री ने कहा कि किसानों के विकास के बगैर समृद्ध भारत का सपना पूरा हो ही नहीं सकता. प्रधानमंत्री किसान संपदा योजना का ज़िक्र करते हुए पीएम मोदी ने कहा कि विकास की कोई सीमा नहीं होती. सरकार की नीयत और नीतियां स्पष्ट हैं.
पूर्ववर्ती सरकारों पर हमला बोलते हुए प्रधानमंत्री ने कहा कि पहले की सरकारों की अनदेखी की वजह से 21वीं सदी में भी लोग 18वीं सदी की ज़िंदगी जीने को मजबूर थे.
सबका साथ, सबका विकास के नारे के साथ जहां देश का चौरफता विकास हो रहा है, वहीं  आदिवासी बाहुल्य ओडिशा और छत्तीसगढ़ राज्य में दशकों से राजनीतिक उपेक्षा के शिकार रहे आदिवासी समुदाय को भी विकास की मुख्यधारा में शामिल करने के सतत प्रयास पीएम मोदी के नेतृत्व में जारी हैं और इन दोनों राज्यों में एक ही दिन में दर्जनों लोककल्याणकारी परियोजनाओं का लोकार्पण और शिलान्यास इसकी बानगी है.
