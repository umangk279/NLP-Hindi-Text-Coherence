बेंगलुरु में पीएम मोदी ने पांच रक्षा अनुसंधान संबंधी युवा वैज्ञानिक प्रयोगशालाओं को राष्ट्र को किया समर्पित, कहा उभरती हुई प्रौद्योगिकी के क्षेत्र में शोध और विकास के स्वरुप को तैयार करने में मिलेगी मदद. 
प्रधानमंत्री नरेंद्र मोदी ने बेंगलुरु में गुरुवार को रक्षा अनुसंधान और विकास संगठन (DRDO) की पांच युवा वैज्ञानिक प्रयोगशालाओं का शुभारंभ किया। आधुनिक प्रौद्योगिकी के क्षेत्र में पांच प्रयोगशालाएं स्थापित करने के सुझाव पर सरकार ने गंभीरता के साथ काम करते हुए बेंगलुरु, कोलकाता, चेन्नई, हैदराबाद और मुंबई में ऐसे संस्थानों को शुरु किया गया। पीएम ने इस मौके पर कहा कि वे  डीआरडीओ को उस ऊंचाई पर देखना चाहते हैं, जहां वो न सिर्फ भारत के वैज्ञानिक संस्थानों की दिशा और दशा तय करे। बल्कि दुनिया के अन्य बड़े संस्थानों के लिए भी प्रेरणास्रोत बनें।  प्रधानमंत्री ने कहा कि ये प्रयोगशालाएं देश में उभरती हुई प्रौद्योगिकी के क्षेत्र में शोध और विकास के स्वरुप को तैयार करने में मदद करेगी। पीएम मोदी ने कहा कि ये प्रयोगशालाएं युवाओें के स्वभाव और उनके धैर्य का भी टेस्ट करेगा।
प्रधानमंत्री ने भविष्य की चुनौतियों का जिक्र करते हुए इससे निपटने के लिए तैयार रहने का आह्वान किया। पीएम मोदी ने कहा कि अपने हितों की रक्षा के लिए भविष्य की तकनीक पर निवेश जरूरी है। प्रधानमंत्री ने युवा वैज्ञानिकों को भरोसा दिलाया कि वे नवोन्मेषकों के साथ कंधे से कंधा मिलाकर चलने को तैयार हैं। प्रधानमंत्री ने कहा कि यह दशक दुनिया में भारत का स्थान तय करने का है। पीएम ने कहा कि नए और पुराने भारत के बीच संचार बहुत जरूरी है। उन्होंने कहा कि यंग इंडिया भारत का भविष्य बदल रहा है।
इस दौरान पीएम ने डीआरडीओ में आयोजित एक प्रदर्शनी का अवलोकन भी किया. इसमें रक्षा क्षेत्र से जुड़े महत्‍वपूर्ण उत्‍पादों को प्रदर्शित किया गया। पीएम मोदी ने इस मौके पर एक-एक रक्षा उत्पाद की बारीकी से जानकारी ली। 
