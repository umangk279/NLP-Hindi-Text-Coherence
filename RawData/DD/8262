प्रधानमंत्री नरेंद्र मोदी ने की देश के विभिन्न हिस्सों में कश्मीरियों पर हो रहे हमलों निंदा की। राजस्थान के टोंक में एक रैली में पीएम मोदी ने कहा, आतंकवाद के खिलाफ लड़ाई में कश्मीरियों ने भी कुर्बानी दी है। 
प्रधानमंत्री नरेन्‍द्र मोदी ने कहा है कि कश्‍मीर के लोग आतंकवाद के विरोधी हैं और सरकार की लड़ाई आतंकवाद के ख़िलाफ है, कश्मीरियों के ख़िलाफ नहीं। कल राजस्‍थान के टोंक में एक जनसभा में प्रधानमंत्री ने कहा कि पुलवामा में हुए आतंकी हमले की पूरे विश्‍व ने निंदा की है। वीरों की धरती और बलिदानियों का गौरव गान करने वाले राजस्थान में पीएम मोदी की हुंकार ने पाकिस्तान को साफ संदेश दिया कि आतंकवाद चाहे कितना भी फन फैला ले उसे हमारे जाबांज सैनिक कुचल देंगे।
पीएम मोदी ने साफ लफ्ज़ों में कहा कि दुनिया के ज्यादातर देश और सभी अंतरराष्ट्रीय संस्थाएं पुलवामा हमले के खिलाफ एकजुट होकर भारत के साथ खड़ी हैं और इस बार सबका हिसाब होगा। प्रधानमंत्री नरेंद्र मोदी ने कहा कि हमारी लड़ाई आतंकवाद के खिलाफ और कश्मीर के लिए है और यह कतई कश्मीरियों के खिलाफ नहीं है।
प्रधानमंत्री नरेंद्र मोदी ने बिना किसी का नाम लिए पाकिस्तान की भाषा बोलने वाले लोगों पर सीधा हमला बोला। उन्होंने आरोप लगाया कि कुछ लोग पाकिस्तान में जाकर उन्हें हटाने की बात करते हैं।  प्रधानमंत्री ने मोदी है तो मुमकिन है का नारा देते हुए अपनी सरकार के साढ़े चार साल की उपलब्धियों को गिनाया। उन्होंने कहा कि साढ़े चार वर्ष पहले अनेक कामों पर सिर्फ चर्चा होती थी, अब इन कामों के जमीन पर उतरने से विश्वास जगा है।
