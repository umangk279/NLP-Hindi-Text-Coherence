भारत और म्यांमार के बीच बुधवार को 11 अहम समझौतों पर हस्ताक्षर हुए। भारत के चुनाव आयोग और म्यांमार के यूनियन इलेक्शन के बीच समझौता हुआ है। इसके अलावा 2017 से 2020 के बीच सांस्कृतिक आदान-प्रदान कार्यक्रम,  म्यांमार प्रेस परिषद और भारतीय प्रेस परिषद,  चिकित्सकीय उत्पादों के नियंत्रण पर सहयोग, स्वास्थ्य और औषधि के क्षेत्र में सहयोग जैसे अहम समझौते शामिल हैं। 
 प्रधानमंत्री नरेंद्र मोदी की पड़ोसी देश म्यांमार की यात्रा दोनों देशों के रिश्तों को और मजबूत बनाने में कामयाब हुई है। दोनों देश शांति, स्थिरता और लोगों की आर्थिक तरक्की के लिए मिलकर काम करने के लिए सहमत हुए हैं। प्रधानमंत्री नरेंद्र मोदी और स्टेट काउंसलर आंग सान सू ची के बीच हुई प्रतिनिधिमंडल स्तर की बातचीत में आतंकवाद से लेकर क्षमता निर्माण और लोकतांत्रिक संस्थाओं को मज़बूत किए जाने सहित कई द्विपक्षीय मुद्दों पर बात हुई। भारत की तरह ही म्यांमार भी अपनी लोकतांत्रिक संस्थाओं को मजबूत करना चाहता है। स्टेट काउंसलर आंग सान सू ची का भी मानना है कि म्यांमार को ऐसी संस्थाओं की जरूरत है जो लोगों को प्रशिक्षित कर सके।
