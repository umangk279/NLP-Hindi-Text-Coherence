भारत विश्व पटल पर कैसे अपनी साख मज़बूत करता जा रहा है इस बात की बानगी एक बार फिर से देखने को मिली है. इंटरनेशनल कोर्ट ऑफ जस्टिस में ब्रिटेन की दावेदारी को बहुत पीछे छोड़ते हुए भारतीय प्रतिनिधि जस्टिस दलजीत भंडारी ने लगातार दूसरी बार जीत हासिल की है. भारत को संयुक्त राष्ट्र में मिले जबरदस्त समर्थन के बाद ब्रिटेन को अपनी दावेदारी वापस लेनी पड़ी, जिसने भारत की जीत का रास्ता साफ कर दिया. 
 'वंदे मातरम...भारत इंटरनेशनल कोर्ट ऑफ जस्टिस अदालत में जीत गया है.’ इस ट्वीट के जरिए विदेश मंत्री सुषमा स्वराज ने दुनिया को बताया कि भारत कैसे अंतरराष्ट्रीय मंच पर बड़ी जीत दर्ज करने सफल रहा. आईसीजे यानि इंटरनेशनल कोर्ट ऑफ़ जस्टिस में भारत के दलवीर भंडारी दूसरे कार्यकाल के लिए चुन लिए गए. आईसीजे में इस बड़ी जीत पर प्रधानमंत्री नरेंद्र मोदी ने ट्वीट कर दलवीर भंडारी को बधाई देते हुए कहा कि हम सब के लिए गर्व की बात है.
इसी के साथ प्रधानमंत्री नरेंद्र मोदी ने भारत में विश्वास और समर्थन के लिए संयुक्त राष्ट्र महासभा और संयुक्त राष्ट्र सुरक्षा परिषद के सदस्यों के प्रति कृतज्ञता जताई. प्रधानमंत्री ने ट्वीट कर विदेश मंत्री सुषमा स्वराज, विदेश मंत्रालय और दूतावासों में उनकी पूरी टीम को उनके अथक परिश्रम के लिए बधाई देते हुए कहा कि पूरी टीम की वजह से भारत आईसीजे में पुन: निर्वाचित हुआ है.
