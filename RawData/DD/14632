जम्मू-कश्मीर में सुरक्षाबलों को मिली बड़ी कामयाबी। तीन अलग अलग मुठभेड़ों में सुरक्षा बलों ने 13 आतंकवादियों को किया ढेर, लेफ्टिनेंट उमर फैयाज की हत्या में शामिल दो आतंकी भी मारे गए, मुठभेड़ में तीन जवान शहीद, आपरेशन में चार आम नागरिकों की भी मौत। 
 जम्मू-कश्मीर में तीन अलग-अलग जगहों पर सुरक्षाबलों और आतंकियों के बीच हुई मुठभेड़ में कुल 13 आतंकी ढेर कर दिए गए हैं। एक आतंकी को ज़िदा पकड़ने में कामयाबी मिली है। मुठभेड़ में सुरक्षाबलों के तीन जवान भी शहीद हो गए। इस मुठभेड़ के दौरान चार नागिरक भी मारे गए जबकि कम से कम दो दर्जन लोग घायल भी हुए। पिछले साल मई में लेफ्टिनेंट उमर फैयाज की कायरतापूर्ण हत्या की घटना में शामिल आतंकियों को भी इस मुठभेड़ में मार गिराया गया है। मारे गए आतंकियों में दो शीर्ष आतंकी भी शामिल बताए जा रहे हैं। 
आतंकियों की मौजूदगी की खबर पर शोपियां के द्रागड़ और कचदूरा और अनंतनाग के दियालगम इलाके में तलाशी ली गई। इसी दौरान शोपियां में भारी संख्या में मौजूद आतंकियों ने खुद को घिरता देख गोलीबारी कर भागने की कोशिश की। जवानों ने जवाबी कार्रवाई पर मुठभेड़ शुरू हो गई। शोपियां में 12 आतंकी मार गिराए गए। इसके साथ ही अनंतनाग के दियालगम में मुठभेड़ में आतंकी रउफ तुर्रे को मार गिराया गया। मारे गए सभी आतंकी स्थानीय थे। उनके पास से भारी मात्रा में भी हथियार बरामद किए गए हैं।
पुलिस महानिदेशक एस पी वैद्य़ ने मुठभेड़ स्थल के आसपास के इलाके में आम नागिरकों को नहीं आने की अपील की है। अपनी अपील में उन्होंने घाटी के भटके युवाओं से हिंसा त्यागकर समाज की मुख्यधारा में शामिल होने का आह्वान किया है।
