पाकिस्तान द्वारा अतिविशेष विमानों की आवाजाही में बाधा डालने के मुद्दे पर भारत हुआ सख्त, अंतरराष्ट्रीय नागरिक उड्डयन संस्था के समक्ष उठाया मुद्दा। भारत ने पाकिस्तान से वैश्विक मानकों का पालन करने को कहा. 
पीएम नरेंद्र मोदी के सऊदी अरब दौरे के लिए विमान को अपने एयरस्पेस से उड़ने की मंजूरी न देने पर भारत ने वैश्विक संस्था में पाकिस्तान की शिकायत की है। भारत ने इस मसले को अंरराष्ट्रीय नागरिक उड्डयन संस्था के समक्ष उठाया है। इस संस्था के नियमों के मुताबिक एक देश मंजूरी मांगता है और दूसरा देश इसकी अनुमति देता है। भारत ने कहा है कि हम ओवरफ्लाइट क्लियरेंस मांगते रहेंगे और पाकिस्तान यदि इनकार करता है तो ऐसे मामलों को वैश्विक संस्था के समक्ष उठाएंगे।
गौरतलब हो कि पाकिस्तानी विदेश मंत्री शाह महमूद कुरैशी ने एक बयान में कहा कि यह फैसला किया गया है कि प्रधानमंत्री मोदी के विमान को पाकिस्तान के हवाई क्षेत्र का इस्तेमाल करने की अनुमति नहीं दी जाएगी। उसने जम्मू-कश्मीर में मानवाधिकारों के कथित हनन का हवाला देते हुए यह कदम उठाया है।
यह दूसरा मौका है, जब पाकिस्तान ने पीएम नरेंद्र मोदी के विमान को अपने एयरस्पेस से उड़ने की अनुमति नही दी है। इससे पहले सितंबर में उनके अमेरिका दौरे के वक्त भी पाकिस्तान ने ऐसा ही किया था।
