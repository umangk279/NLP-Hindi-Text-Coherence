अंडर-19 क्रिकेट विश्व कप में रविवार को अपने पहले मैच में भारत ने ऑस्ट्रेलिया को 100 रन से हरा दिया. भारत ने ऑस्ट्रेलिया के सामने जीत के लिए 329 रन का लक्ष्य रखा था. जवाब में ऑस्ट्रेलिया की टीम 42.5 ओवर में 228 रन बनाकर आउट हो गई. ऑस्ट्रेलिया की ओर से जैक एडवर्डस ने सर्वाधिक 73 रन बनाए. 
ब्लू जर्सी के यंगिस्तान की यंग गंस के कहर के आगे ऑस्ट्रेलिया बेदम हो गया और पृथ्वी शॉ की सेना ने कंगारुओं पर शाही अंदाज़ में जीत दर्ज कर अंडर-19 विश्व कप में विजय के साथ आगाज़ किया.
पिच के मिजाज़ को भांपते हुए टॉस जीत भारत ने बल्लेबाज़ी का फैसला लिया. कप्तान पृथ्वी शॉ और मंजोत कालरा की ओपनिंग जोड़ी ने ऑस्ट्रेलियाई गेंदबाज़ी की हवा निकाल दी और पहले विकेट के लिए इन दोनों के बीच 180 रन की मज़बूत साझेदारी सामने आई.
पृथ्वी शॉ ने शानदार 94 तो मंजोत कालरा ने 86 रन की पारी खेली. इन दोनों के आउट होने के बाद शुबमान गिल ने बाकी का काम किया और 54 गेंद पर 63 रन बनाए. इन बल्लेबाज़ों के बल पर भारत ने 50 ओवर में 7 विकेट पर 328 रन बनाए. हालांकि इसमें ऑस्ट्रेलिया की ख़राब फील्डिंग का भी काफी योगदान रहा.
जीत के लिए मिले 329 रन के लक्ष्य के लिए ऑस्ट्रेलिया को ज़रूरत 7 के रन रेट से खेलने की थी, ऑस्ट्रेलिया ने सधे हुए अंदाज़ में टार्गेट का पीछा करना शुरू किया. टीम ने 14 ओवर में 57 रन बना लिए. भारत को पहली सफलता कमलेश नागरकोटी ने दिलाई, जिन्होंने मैक्स ब्रायंट का विकेट निकाल मेन इन ब्लू को पहली सफलता दिलाई.
थोड़ी ही देर में अभिषेक शर्मा ने जेसन संघा को चलता किया तो शिवम मावी ने जोनाथन मेरलो को बोल्ड कर ऑस्ट्रेलिया को तीसरा झटका दिया. ऑस्ट्रेलिया के लिए आस्किंग रन रेट लगातार बढ़ता गया और इसके दबाव में कंगारू बल्लेबाज़ बिखरते गए.
ऑस्ट्रेलिया की टीम 42.5 ओवर में 228 रन पर सिमट गई और भारत ने पहला मुक़ाबला 100 रन से जीत लिया. भारत की ओर से कमलेश नागरकोटी और शिवम मावी ने 3-3 विकेट हासिल किए.
