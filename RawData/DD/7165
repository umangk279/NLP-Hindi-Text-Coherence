सियासी गर्मी के बढ़ने के साथ-साथ नेताओं की ताबड़तोड़ रैली भी जारी है। कांग्रेस अध्यक्ष राहुल गांधी ने जहां मध्यप्रदेश में प्रचार का जिम्मा संभाला, तो वहीं प्रियंका गांधी दिल्ली में रोड शो कर रही हैं। सियासी समर में भाजपा अध्यक्ष अमित शाह ने झारखंड में चुनावी रैली की। वहीं माया-अखिलेश ने आज़मगढ़ में महागठबंधन की खिंचाई करने वालों पर भी निशाना साधा। 
कांग्रेस अध्यक्ष राहुल गांधी ने आज मध्यप्रदेश में चुनाव प्रचार का जिम्मा संभाला है। राहुल ने आज  यहां सबसे पहले भिंड में अपनी पार्टी के लिए प्रचार किया और कहा कि अगर कांग्रेस सत्ता में आई तो न्याय योजना के जरिए गरीब परिवारों में खुशहाली आएगी।
वहीं कांग्रेस पार्टी की महासचवि प्रियंका गांधी वाड्रा दिल्ली में रोड शो कर रही हैं। उनके साथ उत्तर-पूर्वी दिल्ली से कांग्रेस उम्मीदवार और 15 साल तक दिल्ली की मुख्यमंत्री रह चुकी शीला दीक्षित हैं। शीला दीक्षित का मुकाबला भाजपा प्रत्याशी मनोज तिवारी से है। शीला दीक्षित मुख्यमंत्री बनने से पहले वह कन्नौज से सांसद भी रह चुकी थीं। आम आदमी पार्टी के चुनावी मैदान में उतरने के बाद 2013 में कांग्रेस न सिर्फ बुरी तरह से हार गई बल्कि शीला दीक्षित को भी शिकस्त मिली।
भोपाल में इसबार दिलचस्प चुनावी मुकाबला हो रहा है। कांग्रेस प्रत्याशी दिग्विजय सिंह ने आज यहां रोड शो किया और अपने लिए वोट मांगे। इस रोडशो में दिग्विजय सिंह के साथ कम्प्यूटर बाबा भी मौजूद रहे। यहां कांग्रेस प्रत्याशी दिग्विजय सिंह और बीजेपी की प्रत्याशी प्रज्ञा ठाकुर के बीच हो रहे मुकाबले पर अब पूरे देश की नजर है। भोपाल सीट बीजेपी का गढ़ माना जाता है और कांग्रेस ने यहां पर आखिरी बार 1984 में जीता था। 12 मई को छठे चरण में 7 राज्यों की 59 सीटों पर वोट डाले जाएंगे। इस चरण में मध्य प्रेदेश की भोपाल, गुना, मुरैना, विदिशा, भिंड, ग्वालियर, सागर और राजगढ़ सीटों पर मतदान होगा।
भाजपा अध्यक्ष अमित शाह ने आज झारखंड के धनबाद में रैली की और उसके बाद जमेशदपुर में भी एक जनसभआ को संबोधित किया। दोनों रैलियों में अमित शाह ने कहा कि उनकी पार्टी हर वर्ग को ध्यान में रखकर उनके हितों के काम करती हैं लेकिन कांग्रेस का भ्रष्टाचार में यकीन है।
भाजपा नेता राजनाथ सिंह ने हरियाणा के गुरुग्राम में एक चुनावी सभा को संबोधित करते हुए कहा कि हमारी सरकार बनते ही हम राष्ट्रद्रोह के कानून को इतना सख्त बना देगें की कोई भी इसको तोड़ने का दुस्साहस नहीं करेगा। 
उत्तर प्रदेश के आजमगढ़ में आज सपा और बसपा की संयुक्त रैली हुई। मायावती ने यहां महागठबंधन पर सवाल उठाने वालों पर सवाल उठाया वहीं अखिलेश यादव ने  कहा कि महागठबंधन गरीबों के लिए किया गया गठबंधन है। 
