केंद्रीय पर्यावरण, वन और जलवायु परिवर्तन मंत्री प्रकाश जावडेकर ने पूरे देश में वन उपज की निर्बाध आवाजाही सुनिश्चित करने के लिए नेशनल ट्रांजिट पास सिस्टम की आज शुरूआत की। नेशनल ट्रांजिट पास प्रणाली से लकड़ी, बांस और अन्य वन उपज की आवाजाही में आसानी होगी। इस मौके पर जावडेकर ने जोर देते हुए कहा कि इस स्वचालित पारगमन प्रणाली से राज्यों में व्यापार के मौके बढ़ेगे और किसानों की कठिनाइयां भी कम होंगी। 
देश के सभी राज्यों में वन उपज की निर्बाध आवाजाही सुनिश्चित करने के लिए केंद्रीय पर्यावरण, वन और जलवायु परिवर्तन मंत्री प्रकाश जावडेकर ने गुरुवार को नेशनल ट्रांजिट पास सिस्टम की शुरूआत की। साथ ही इंटर-स्टेट/इंट्रा-स्टेट मूवमेंट ऑफ टिम्बर (लकड़ी), बांस और अन्य वन उपज के लिए एक राष्ट्रीय पोर्टल को भी लॉन्च किया।
देश में लकड़ी, बांस और अन्य वन उपजों का पारगमन अलग-अलग राज्यों के विभिन्न कानूनों और नियमों द्वारा नियंत्रित किया जाता है। एक राज्य में छूट प्राप्त वन प्रजाति को दूसरे राज्य में छूट नहीं है। ऐसे में वन उपज को एक जगह से दूसरे जगह ले जाने में पास की जरूरत होती थी। नेशनल ट्रांजिट पास सिस्टम पूरे भारत में वन उपज की निर्बाध आवाजाही की सुविधा के लिए पैन इंडिया ट्रांजिट पास की सुविधा उपलब्ध कराता है।
नेशनल ट्रांजिट पास सिस्टम की प्रमुख विशेषताएं यह है कि यह डेस्कटॉप आधारित वेब पोर्टल के साथ-साथ मोबाइल एप्लिकेशन के रूप में भी उपलब्ध है। इसलिए ऑनलाइन पंजीकरण, वेब-पोर्टल के साथ-साथ मोबाइल ऐप से भी किया जा सकता है। यह पूरा सिस्टम राज्य के विशिष्ट नियमों और विनियमन को बदले बिना स्वचालित प्रक्रिया प्रदान करता है।
वन प्रजातियों की श्रेणी के आधार पर ट्रांजिट परमिट या एनओसी ऑनलाइन ही बन जाता है। इसमें ई-भुगतान प्रणाली भी शामिल है। इस प्रणाली से लकड़ी, बांस और अन्य लघु वनोपजों के लिए पारगमन परमिट जारी करने में तेजी लाएगी साथ ही वन कार्यालयों में चक्कर लगाने से मुक्ति मिलेगी। पूरे देश में एक परमिट लागू होने से व्यापार करने में आसानी भी होगी। यह भारत में लकड़ी के व्यापार के बारे में एक केंद्रीकृत डेटाबेस भी तैयार करेगा। 
हाल फिलहाल NTPS को परीक्षण के तौर पर मध्य प्रदेश और तेलंगाना में संचालन किया जाएगा और फिर देश भर में लागू किया जाएगा।
