प्रवर्तन निदेशालय के समन पर कांग्रेस के वरिष्ठ नेता और पूर्व वित्त मंत्री पी चिदंबरम कल दफ्तर पहुंचे। उन्हें 305 करोड़ रूपए के INX मीडिया मामले में पूछताछ के लिए बुलाया गया था। पिछले महीने दिल्ली हाई कोर्ट ने चिदंबरम को गिरफ्तारी से 15 जनवरी तक अंतरिम राहत दी थी।  
पूर्व वित्त मंत्री और वरिष्ठ कांग्रेस नेता पी चिदंबरम आईएनएक्स मीडिया मामले में पूछताछ के लिए बुधवार को प्रवर्तन निदेशालय यानी ईडी के कार्यालय पहुंचे जहां उनसे करीब सवा दो घंटे पूछताछ चली। चिदम्बरम बुधवार सुबह 11 बजकर 15 मिनट पर ईडी ऑफिस पहुंचे और करीब 1 बजकर 30 मिनट पर पूछताछ के बाद बाहर निकले। चिदम्बरम से ये पूछताछ आईएनएक्स मीडिया ग्रुप को नियमों की अनदेखी करके वित्तीय मदद पहुंचाने के मामले में हुई है।
सूत्रों के मुताबिक ईडी को बीते दिनों कुछ नई जानकारियां मिली थी जिसकी सच्चाई को परखने के लिये ईडी ने ये पूछताछ की है। आईएनएक्स मामले में वित्त मंत्री रहते हुए चिदम्बरम की भूमिका सवालों के घेरे में है और उनके बेटे कार्ति चिदम्बरम भी इस मामले में आईएनएक्स मीडिया द्वारा गलत तरीके से लाभ लेने के चलते गिरफ्तार हो चुके ंहै जो इस वक्त जमानत पर रिहा है। 
जांच एजेंसी ने इससे पहले इस मामले में चिदंबरम के बेटे कार्ति चिदंबरम से भी पूछताछ की थी और भारत तथा विदेश में उनकी करीब 54 करोड़ रुपये की संपत्तियां भी कुर्क कर ली थीं। ईडी ने सीबीआई की प्राथमिकी के आधार पर इस सौदा मामले में पी.एम.एल.ए के तहत मामला दर्ज किया था और आरोप लगाया था कि साल 2007 में 305 करोड़ रुपये तक की विदेशी पूंजी प्राप्त करने के लिए आईएनएक्स मीडिया को विदेशी निवेश संवर्धन बोर्ड यानी एफ.आई.पी.बी की मंजूरी देने में गड़बड़ियां हुई थीं। इस दौरान पी. चिदंबरम केंद्रीय वित्त मंत्री थे जिनकी भूमिका भी सवालों के घेरे में थी। ईडी ने कार्ति चिदम्बरम, आईएनएक्स ग्रुप और उसके निदेशकों पीटर एवं इंद्राणी मुखर्जी समेत कुछ अन्य के खिलाफ ये मामला दर्ज किया था। 
73 वर्षीय कांग्रेसी नेता चिदम्बरम इस मामले में पहली बार ईडी के सामने पेश हुए है। पिछले महीने दिल्ली हाईकोर्ट ने इस मामले में ईडी और सीबीआई द्दारा चिदम्बरम की गिरफ्तारी की रोक की सीमा को 15 जनवरी 2019 तक बढा दिया था और चिदम्बरम को निर्देष दिया था कि वो जांच ऐजेंसियों को जांच प्रक्रिया में सहयोग करें तो वहीं मंगलवार को दिल्ली की एक अदालत ने एयरसेल-मैक्सिस मामले में भी पी चिदंबरम और उनके बेटे कार्ति चिदंबरम की गिरफ्तारी पर रोक की अवधि 11 जनवरी 2019 तक बढ़ा दी थी। बुधवार को हुई चिदम्बरम से पूंछतांछ से पहले ईडी एयरसेल-मैक्सिस मामले में भी चिदम्बरम से पूछताछ कर चुकी है।
