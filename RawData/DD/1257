कराची स्थित पाकिस्तान स्टॉक एक्सचेंज पर बड़ा आतंकी हमला हुआ है. स्थानीय मीडिया के मुताबिक इस आतंकी हमले में सभी 4 आतंकियों को मार गिराया गया है. इस हमले में 5 लोगों की भी मौत हो गई है. आतंकी हमले में कई सुरक्षाकर्मी और आम नागरिक जख्मी हुए हैं. 
आतंकवादियों ने इमारत के मुख्य द्वार पर ग्रेनेड हमला किया और अंधाधुंध गोलीबारी के बाद इमारत के अंदर प्रवेश कर गए. घायल लोगों में पाकिस्तान स्टॉक एक्सचेंज बिल्डिंग के बाहर तैनात पुलिस अधिकारी और सुरक्षा गार्ड भी शामिल हैं. वहीं आसपास के इलाकों को पुलिस और रेंजर्स के जवानों ने सील कर दिया है. बिल्डिंग के अंदर से लोगों को पीछे के दरवाजे से बाहर निकाला गया.
पाकिस्तान स्टॉक एक्सचेंज के निदेशक आबिद अली हबीब ने कहा, "पाकिस्तान स्टॉक एक्सचेंज में एक दुर्भाग्यपूर्ण घटना हुई है." उन्होंने आगे कहा, "वे पार्किंग एरिया से आए और सभी पर खुलेआम गोलीबारी करने लगे."
सिंध प्रांत के गवर्नर ने घटना की निंदा की है. उन्होंने ट्विटर पर लिखा, ''पाकिस्तान स्टॉक एक्सचेंज पर किए गए हमले की कड़ी निंदा करता हूं. यह हमला आतंकवाद के खिलाफ हमारी लड़ाई को कमजोर करने के लिए किया गया है. आईजी और सुरक्षा एजेंसियों को घटना को अंजाम देने वालों को जिंदा पकड़ने और उनके आकाओं को कड़ी सजा देने का निर्देश दिया गया. हम सिंध की हर कीमत पर रक्षा करेंगे.''
सिंध रेंजर के प्रवक्ता का कहना है कि हमले में शामिल सभी आतंकियों को मार गिराया गया है और क्लियरेंस ऑपरेशन जारी है. प्रवक्ता का कहना है कि पुलिस ने उस गाड़ी को भी अपने कब्जे में ले लिया है, जिससे आतंकी आए थे. पुलिस का कहना है कि आतंकियों ने पहले ग्रेनेड से हमला किया और फिर उसके बाद अंधाधुंध फायरिंग शुरू कर दी, लेकिन वहां तैनात सुरक्षाकर्मियों ने जोरदार जवाबी कार्रवाई की, जिसमें सभी आतंकियों को मार गिराया गया.
