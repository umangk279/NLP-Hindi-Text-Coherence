बुधवार की रात पाकिस्तान ने एक बार फिर जम्मू के अरनिया और आरएसपुरा सेक्टर में संघर्ष विराम का उल्लंघन किया और भारतीयों चौकियों और रिहायशी इलाकों पर गोलीबारी की. इस गोलीबारी में बीएसएफ के हेड कॉन्स्टेबल ए सुरेश शहीद हो गए, लेकिन भारत ने भी पाकिस्तान की इस नापाक हरकत का कड़ा जवाब दिया और पाकिस्तान के कई सैन्य ठिकाने तबाह कर दिए. 
जम्मू के बीएसएफ कैंप में जहां बीएसएफ के हेड कॉन्स्टेबल ए सुरेश को उनकी शहदात के लिए सलाम किया गया तो वहीं दूसरी ओर इस कायराना हरकत तो अंजाम देने वाले पाकिस्तान को मुंहतोड़ जबाव भी दिया गया, जिसमें पाकिस्तान के 2 मोर्टार पोजीशन को ध्वस्त कर दिया गया. भारत की इस कार्रवाई में पाकिस्तान को जानमाल का काफी नुकसान हुआ है. हालांकि अभी तक नुकसान का स्पष्ट आंकलन नहीं हो पाया है.
गौरतलब है कि बुधवार रात पाकिस्तान की ओर से जम्मू के अरनिया और आरएसपुरा सेक्टर में भारतीय चौकियों और रिहायशी इलाकों में संषर्ष विराम उल्लंघन किया गया, जिसमें बीएसएफ जवान ए सुरेश शहीद हो गए और कई नागरिक भी घायल हो गए थे. पाकिस्तान ने गुरुवार को भी अरनिया सेक्टर में पिंडी चरखा गांव में संघर्ष विराम का उल्लंघन किया, जिसमें 13 साल की लड़की की मौत हो गई, जबकि रामगढ़ सेक्टर में हुए संषर्ष विराम उल्लंघन में 2 अन्य लोग घायल हो गए. पाकिस्तान इस प्रकार की कार्रवाइयों से बाज नहीं आ रहा है लेकिन भारत पहले ही कह चुका है कि किसी भी प्रकार की हिमाकत का मुंहतोड़ जबाव दिया जाएगा.
पाकिस्तान आए दिन सीमा पार से संघर्ष विराम का उल्लंघन करता रहता है लेकिन हर बार पाकिस्तान को मुंह की खानी पड़ती है. बीते दिनों भी जब कभी भी पाक ने नापाक हरकत की है, भारत लगातार पाकिस्तान को सबक सिखाने में कामयाब रहा है.
