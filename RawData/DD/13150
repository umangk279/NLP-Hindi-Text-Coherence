केरल के बाढ़ग्रस्त इलाकों में राहत और बचाव अभियान ज़ोरों पर। 54 हज़ार लोगों को सुरक्षित निकाल कर पहुंचाया गया राहत शिविरों में। मृतकों की संख्या बढ़कर हुई सैंतीस। केंद्रीय गृह मंत्री राजनाथ सिंह आज करेंगे केरल का दौरा। 
भीषण बाढ़ के कारण केरल के आधे से ज्यादा हिस्सों में बांध, जलाशय और नदियां पूरी तरह उफान पर हैं। बाढ के कारण कई जगहों पर सड़क और राजमार्ग ध्वस्त हो गए हैं। पिछले कई दिनों से हो रही लगातार बारिश के कारण करीब 54,000 लोग बेघर हो गए हैं और कम से कम 37 लोगों की मौत हो गई है। बाढ़ से अत्यधिक प्रभावित राज्य के कुल 14 जिलों में से 7 उत्तरी जिलों में थलसेना की टुकड़ियां तैनात कर दी गई हैं ताकि लोगों को सुरक्षित जगहों पर ले जाने और अस्थायी पुलों के निर्माण में मदद मिले। 
राज्य की लगभग सभी 40 नदियां उफान पर हैं। बीते आठ अगस्त से ही हो रही लगातार भारी बारिश के कारण उत्तरी एवं मध्य केरल के क्षेत्र अत्यधिक प्रभावित हैं। मौसम विज्ञान विभाग ने एर्नाकुलम, पलक्कड़, मल्लापुर्म, कोझिकोड़ के लिए 12 अगस्त तक रेड अलर्ट और कासरगोड़ के लिए 13 अगस्त कर ऑरेंज अलर्ट जारी किया है।केंद्रीय गृह मंत्री राजनाथ सिंह आज केरल का दौरा करेंगे। 
केरल के मुख्यमंत्री पिनाराई विजयन ने हवाई सर्वेक्षण कर राज्य में बाढ़ से हुए नुकसान का जायज़ा लिया। राज्य सरकार ने बाढ़ में जिनके घर बह गए है उन्हें दस लाख और मारे गए लोगों को 4 लाख रूपए का मुआवज़ा देने का एलान किया है।
