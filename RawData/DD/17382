निजता पर सुप्रीम कोर्ट के फैसले के बाद आप की जानकारियां सुरक्षित हैं। अब आपके निजी विवरण जैसे कि क्रेडिट कार्ड, सोशल नेटवर्क प्लेटफार्म, आईटी संबंधित जानकारियां अब हर जगह शेयर नहीं की जा सकती हैं। सुप्रीम कोर्ट के फैसले के बाद  सरकार ने फिर से साफ किया है कि  वो प्राइवेट डेटा की सुरक्षा के लिए प्रतिबद्ध है।   
 उच्चतम न्यायालय के आज के फैसले का आपकी हमारी हम सबकी जिंदगी पर बहुत गहरा असर पडेगा, अब किसी भी व्यक्ति की बैंक डिटेल्स, क्रेडिट कार्ड, सोशल नेटवर्क प्लेटफार्म, आईटी  और आधार कार्ड से संबंधित जानकारियां हर जगह शेयर नहीं की जा सकतीं। केंद्र सरकार ने कोर्ट के आज के फैसले का स्वागत किया है और कहा है कि सरकार ने पहले ही कह दिया था कि निजता का अधिकार मौलिक अधिकार है और लोगों की निजी जानकारियों की सुरक्षा के लिये केंद्र सरकार प्रतिबद्ध है।
केंद्रीय कानून मंत्री रविशंकर प्रसाद नेअपना आधार कार्ड दिखाते हुए कहा कि इसमें बायॉमेट्रिक डेटा दर्ज है लेकिन यह पूरी तरह सुरक्षित है। रविशंकर प्रसाद ने कहा कि डेटा सुरक्षा को लेकर सरकार ने हाई पावर कमिटी गठित की है जिसपर सुप्रीम कोर्ट ने भी ध्यान दिया है।सरकार का कहना है कि वो पहले से ही ये मानती रही है कि निजता का कानून मौलिक अधिकारों के दायरे में है और वित्त मंत्री अरुण जेटली ने जब आधार ऐक्ट को  राज्यसभा में पेश किया था तब भी उन्होंने ये बात कही थी।
वैयक्तिक स्वतंत्रता की रक्षा को लेकर कांग्रेस पर हमला करते हुए सरकार ने कहा कि उसका रेकॉर्ड कैसा है यह इमरजेंसी के दौरान दिखा था।'
कुल मिलाकर निजता का फैसला तो सबके हित में है लेकिन अब इंतजार है आधार पर सुप्रीम कोर्ट के फैसले का। लेकिन सरकार ने साफ कर दिया है कि वो डाटा सुरक्षा और निजता के अधिकार को लागू करने के लिए प्रतिबद्ध है  । 
