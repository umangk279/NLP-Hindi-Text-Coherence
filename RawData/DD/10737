केंद्रीय मंत्री स्मृति ईरानी ने रविवार को ओडिशा की राजधानी भुवनेश्वर में पार्टी की राज्य कार्यकारिणी की बैठक में शिरकत की. एक प्रेस वार्ता को संबोधित करते हुए उन्होंने कहा कि राज्य में कानून व्यवस्था बेहद खराब है. उन्होंने कहा कि नवीन पटनायक की सरकार हर मोर्चे पर विफल रही है. 
स्मृति ईरानी ने न सिर्फ नवीन पटनायक सरकार पर हमला बोला बल्कि ओडिशा में सुशासन स्थापित करने के लिए मिशन 120 प्लस में सफलता प्राप्त करने का कार्यकर्ताओं से आह्वान भी किया.
उन्होंने कहा कि केंद्र की मंत्री होने के नाते मुझे आश्चर्य है कि जब नवीन बाबू व उनकी सरकार ने विधानसभा में स्वयं स्वीकार किया है कि प्रदेश में 60 प्रतिशत से ज्यादा बच्चे व महिलाएं अनीमिया का शिकार हैं. ओडिशा में हम हर दिन किसी न किसी गरीब परिवार को खाट पर उठाकर अस्पताल ले जाने का समाचार देखते हैं, ऐसे में नवीन बाबू ने केंद्र सरकार की आयुष्मान भारत योजना को ओडिशा में लागू करने से अस्वीकार क्यों किया, यह आज गरीब परिवार के बीच में बहुत बड़ा सवाल है.
उन्होंने कहा कि नवीन बाबू ने जान-बूझकर ओडिशा के गरीब परिवार को स्वास्थ्य कवच से वंचित किया है. नवीन बाबू आयुष्मान भारत योजना को प्रदेश के स्वास्थ्य की दृष्टि से नहीं बल्कि राजनीतिक स्वार्थ की दृष्टि से देख रहे हैं. प्रदेश सरकार का प्रदेश की जनता के साथ यह दुस्साहस अत्यंत ही निंदनीय है.
उन्होंने पेट्रोल-डीजल कीमतों में केंद्र सरकार द्वारा दी गई राहत को लेकर भी नवीन पटनायक सरकार पर हमला बोला.
