शिवराज सिंह चौहान ने सोमवार रात 9 बजे राजभवन में मध्य प्रदेश के मुख्यमंत्री के रूप में शपथ ली. 
20 मार्च को कमलनाथ के इस्तीफे के बाद सीएम पद की दौड़ में शिवराज ही सबसे मजबूत दावेदार थे. वे 2005 से 2018 तक लगातार 13 साल सीएम रह चुके हैं. इस दौरान उन्होंने तीन बार मुख्यमंत्री पद की शपथ ली.
पिछले दिनों कांग्रेस के 22 विधायकों के इस्तीफा देने के बाद राज्य की कमलनाथ सरकार अल्पमत में आ गई थी. मामला सर्वोच्च न्यायालय पहुंचा. अदालत ने बहुमत परीक्षण का निर्देश दिया. काफी जद्दोजहद के बाद बहुमत साबित करने से पहले मुख्यमंत्री कमलनाथ ने अपना इस्तीफा राज्यपाल लालजी टंडन को सौंप दिया.
