1.07 लाख करोड़ में वॉलमार्ट ने फ्लिपकार्ट को खरीदा, ये हैं भारत में अब तक की सबसे बड़ी डील,इस सौदे के तहत फ्लिपकार्ट की 77 फीसदी हिस्सेदारी वॉलमार्ट खरीदेगी,वॉलमार्ट देगी  अमेजन को कड़ी टक्कर,डिस्काउंट से गुलज़ार होगा ऑनलाइन बाज़ार,ग्राहकों को मिलेगा फायदा।  
वॉलमार्ट-फ्लिपकार्ट डील की पिछले काफी दिनों से चर्चा चल रही है. अब खबर है कि अमेरिका की बड़ी रिटेल कंपनी वॉलमार्ट ने भारतीय ई-कॉमर्स कंपनी फ्लिपकार्ट में बड़ी हिस्‍सेदारी खरीद ली है. फ्लिपकार्ट और वॉलमार्ट के बीच 16 अरब डॉलर (1 लाख करोड़ रुपए से ज्यादा) में यह डील हुई है. वॉल्मार्ट ने भारतीय कंपनी में 77 फीसदी हिस्‍सेदारी खरीदी है. वॉलमार्ट की ओर से इस बात की पुष्टि हो गई है. फ्लिपकार्ट में हिस्‍सेदारी रखने वाले जापानी ग्रुप सॉफ्टबैंक के सीईओ मासायोशी सोन ने भी इसकी पुष्टी की. मीडिया रिपोर्ट्स के अनुसार अमेरिकी फर्म, भारतीय कंपनी में लगभग 77 प्रतिशत हिस्सेदारी हासिल करेगी.
विश्लेषकों का मानना है कि यह दुनिया की सबसे बड़ी ई-कॉमर्स डील है. इस सौदे में फ्लिपकार्ट को बड़ा हिस्सा मिलने की उम्मीद है. इस सौदे से साल 2013 में भारतीय बाजार में प्रवेश करने वाले अमेजॉन को झटका लगा है. पिछले हफ्ते, फ्लिपकार्ट का बोर्ड वॉलमार्ट के नेतृत्व वाले समूह को कंपनी का 75 प्रतिशत तक बेचने पर सहमत हुआ था. इस मामले से परिचित स्रोतों का हवाला देते हुए रिपोर्ट्स में कहा गया है कि गूगल की मूल कंपनी अल्फाबेट भी हिस्सेदारी का 10 फीसदी खरीद सकता है.
बता दें कि बीते कई महीनों से अटकलों का बाजार गरम था कि वॉलमार्ट फ्लिपकार्ट खरीदने की तैयारी कर रहा था, लेकिन दोनों ने इस मामले पर टिप्पणी करने से बार-बार इनकार कर दिया था. फ्लिपकार्ट बिक्री के आधार पर भारत का सबसे बड़ा ई-कॉमर्स समूह है लेकिन अमेजॉन से उसे चुनौती मिल रही है. मार्केट रिसर्च कंपनी फॉरेस्टर के मुताबिक, भारत में ई-कॉमर्स की बिक्री पिछले साल 21 बिलियन डॉलर हो गई थी.
