महंगाई के मोर्चे पर लोगों के लिए बड़ी राहत की ख़बर आई है. खुदरा मुद्रास्फीति जनवरी के महीने में नरम पड़कर 2.05 फ़ीसदी पर आ गई है. पिछले साल दिसंबर में यह 2.11 फ़ीसदी थी. औद्योगिक उत्पादन में भी नवंबर के 0.5 के मुकाबले 2.4 फ़ीसदी वृद्धि दर्ज की गई है. 
आर्थिक मोर्चे पर डबल राहत की खबर आई है. खाद्य वस्तुओं के दाम कम होने से खुदरा मुद्रास्फीति जनवरी में पिछले माह के मुकाबले घटकर 2.05 प्रतिशत पर आ गई. दिसंबर, 2018 के संशोधित आंकड़ों के अनुसार उपभोक्ता मूल्य सूचकांक आधारित खुदरा मुद्रास्फीति उस माह 2.11 प्रतिशत थी, जबकि प्रारंभिक आंकड़ों में इसे 2.19 प्रतिशत बताया गया था. जनवरी, 2018 में खुदरा मुद्रास्फीति 5.07 प्रतिशत थी.
केंद्रीय सांख्यिकी कार्यालय ने आगे कहा कि ईंधन और लाइट श्रेणी में भी महंगाई दर इस साल जनवरी में घटकर 2.2 प्रतिशत पर आ गई, जो दिसंबर 2018 में 4.54 प्रतिशत थी. वहीं दिसंबर, 2018 में औद्योगिक उत्पादन वृद्धि दर बढ़कर 2.4 फीसदी रही, जबकि नवंबर, 2018 में ये 0.5 फीसदी रही थी.
