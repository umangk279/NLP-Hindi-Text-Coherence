जम्मू-कश्मीर के अनंतनाग ज़िले में सेना ने लश्कर के तीन आतंकवादियों को ढेर कर दिया है. मारे गए आतंकवादियों में हिजबुल मुजाहिदीन का कमांडर मसूद व लश्कर आतंकी तारिक खान, नदीम शामिल हैं. मसूद डोडा का रहने वाला था, जबकि अन्य दोनों आतंकी अनंतनाग के थे. 
अनंतनाग के खुलचोहर इलाके में आतंकियों की मौजूदगी की सूचना पर एसओजी, सेना की 19-राष्ट्रीय राइफल्स और सीआरपीएफ ने तलाशी अभियान शुरू किया था. इस दौरान खुद को घिरा देख आतंकियों ने सुरक्षाबलों की संयुक्त टीम पर फायरिंग करनी शुरू कर दी. इसके बाद सुरक्षाबलों ने मोर्चा संभाला और कई घंटे चली मुठभेड़ में तीन आतंकियों को मार गिराया.
डीजीपी दिलबाग सिंह ने इस सफलता के लिए सुरक्षाबलों को बधाई देते हुए कहा कि मुठभेड़ में लश्कर-ए-तैयबा के दो आतंकी और हिजबुल कमांडर मसूद मारा गया है. उन्होंने कहा कि मसूद के मारे जाने के बाद जम्मू संभाग का डोडा जिला पूरी तरह से आतंक मुक्त हो गया है.
