हैदराबाद में खेले गये आईपीएल मुकाबले में जॉनी बेयरस्टो और डेविड वार्नर के शानदार शतकों की बदौलत सनराइज़र्स हैदराबाद ने रॉयल चैलैंजर्स बेंगलौर को 118 रन से हराया। वहीं चेन्नई में धोनी के नेतृत्व में चेन्नई सुपरकिंग्स ने लगातार तीसरी जीत हासिल करते हुए राजस्थान रॉयस को 8 रन से हराया। 
कठिन पिच पर राजस्थान रॉयल्स की अनुशासित गेंदबाजी के सामने जबर्दस्त प्रदर्शन करते हुए कप्तान महेंद्र सिंह धोनी ने 46 गेंद में नाबाद 75 रन बनाए जिसकी बदौलत आईपीएल में चेन्नई सुपर किंग्स ने राजस्थान रॉयल्स को आठ रन से हराकर लगातार तीसरी जीत दर्ज की। धोनी ने संकटमोचक की भूमिका निभाते हुए टीम को पांच विकेट पर 175 रन तक पहुंचाया। जवाब में रॉयल्स की टीम आठ विकेट पर 167 रन ही बना सकी।
इससे पहले आईपीएल के 11वें मैच में पूर्व चैंपियन सनराइजर्स हैदराबाद ने रॉयल चैलेंजर्स बैंगलोर को 118 रन से हरा दिया। बैंगलोर की टीम हैदराबाद की ओर से मिले 232 रन के विशाल लक्ष्य का पीछा करते हुए 19.5 ओवर में 113 रन पर सिमट गई। बैंगलोर की इस सीजन में यह लगातार तीसरी हार है जबकि हैदराबाद ने दूसरी जीत दर्ज की।
