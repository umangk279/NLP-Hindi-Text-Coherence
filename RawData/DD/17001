सुरक्षाबलों ने आतंकवादियों के एक ठिकाने का पता लगाया। सुरक्षाबलों ने ठिकाने से स्वचालित हथियार और ग्रेनेड बरामद किया 
 जम्मू-कश्मीर के कुपवाडा जिले में सुरक्षाबलों ने आतंकवादियों के एक ठिकाने का पता लगाकर हथियारों का जखीरा बरामद किया है। खुफिया सूचना के आधार पर सुरक्षाबलों ने जिले के कांदी में तलाशी अभियान चलाया। उन्हें घने जंगल में लंबी तलाशी के बाद आतंकवादियों के एक ठिकाने का पता लगा। सुरक्षाबलों ने ठिकाने से स्वचालित हथियारों और ग्रेनेड समेत विस्फोटक और हथियारों का जखीरा बरामद किया।
इससे पहले जम्मू-कश्मीर में आतंकी गतिविधियों को नाकाम करने में जुटे सुरक्षाबलों को महत्वपूर्ण सफलता हाथ लगी थी। सुरक्षाबलों ने कश्मीर के उड़ी में तीन आतंकियों को मार गिराया। सुरक्षाबलों ने इस बार आतंकियों की साजिश को कामयाब नहीं होने दिया। प्राप्त जानकारी के अनुसार सेना और पुलिस को सूचना मिली थी कि उड़ी के कलगई इलाके में आतंकी छिपे हुए हैं। इसके बाद सर्च ऑपरेशन शुरू किया गया। इसी बीच आतंकियों ने सुरक्षाबलों के ऊपर फायरिंग शुरू कर दी। अधिकारी ने बताया कि जवाबी कार्रवाई में तीनों आतंकियों को मार गिराया गया।
वहीं दूसरी ओर जम्मू-कश्मीर बारामूला जिले के सोपोर क्षेत्र में आतंकियों ने एसबीआई बैंक के पास सीआरपीएफ कैंप पर ग्रेनेड से हमला किया। इस हमले में तीन जवान घायल हो गए हैं। यह हमला सोपोर के एक व्यस्त बाजार में हुआ जहां काफी लोग मौजूद थे। जम्मू कश्मीर में बारामूला जिले के सोपोर क्षेत्र में व्यस्त मार्केट में एसबीआई बैंक है। इस ब्रांच के पास ही ग्रेनेड से हमला हुआ। इस दौरान वहां से  गुजर रहे चार राहगीर घायल हो गए। 
