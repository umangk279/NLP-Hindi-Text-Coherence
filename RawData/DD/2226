अल्पसंख्यक मामलों के मंत्री मुख्तार अब्बास नकवी ने कहा है कि धर्मनिरपेक्षता और सद्भाव राजनीतिक फैशन नहीं है, बल्कि यह भारत और भारतीयों के लिए एक अच्‍छा जुनून है. नई दिल्ली में संवाददाताओं से बातचीत में उन्होंने कहा कि समावेशी संस्कृति और प्रतिबद्धता ने देश को अनेकता में एकता के तानेबाने के साथ एकजुट किया है. 
अल्पसंख्यक मामलों के मंत्री ने कहा कि अल्पसंख्यकों सहित सभी नागरिकों के संवैधानिक, सामाजिक और धार्मिक अधिकार भारत की संवैधानिक और नैतिक गारंटी है. उन्होंने कहा कि भारत में मुसलमान समृद्ध हैं और जो लोग माहौल को ख़राब करने की कोशिश कर रहे हैं, वे उनके मित्र नहीं हो सकते. उन्होंने कहा कि लोगों को दुष्‍प्रचार के उद्देश्य से फैलाई जा रही फर्जी खबरों और साजिशों से सावधान रहना चाहिए.
मुख्तार अब्बास नकवी ने कहा कि प्रधानमंत्री नरेंद्र मोदी के नेतृत्व में पूरा देश जाति, धर्म और क्षेत्र के सभी बंधनों को तोड़कर कोरोना के खिलाफ लड़ाई में एकजुट है. उन्‍होंने बताया कि सभी मुस्लिम धर्मगुरुओं, इमामों, धार्मिक तथा सामाजिक संगठनों और मुस्लिम समुदाय ने संयुक्त रूप से फैसला किया है कि रमजान के पवित्र महीने के दौरान नमाज और अन्य धार्मिक अनुष्ठान घर पर ही किए जाएंगे.
मुख्तार अब्बास नकवी ने बताया कि 30 से अधिक राज्य वक्फ बोर्डों ने रमजान के महीने में सभी मुस्लिम धर्मगुरुओं, इमामों, धार्मिक तथा सामाजिक संगठनों, मुस्लिम समुदाय और स्‍थानीय प्रशासन के समन्वय और सहयोग से लॉकडाउन के नियमों का कड़ाई और ईमानदारी से पालन करने और सुरक्षित दूरी बनाए रखने की कार्यनीति पर काम शुरू कर दिया है.
उन्‍होंने कहा कि लोगों को स्वास्थ्यकर्मियों, सुरक्षाबलों, प्रशासनिक अधिकारियों और सफाई कर्मचारियों के साथ सहयोग करना चाहिए, क्योंकि ये कोरोना जैसी महामारी में अपनी जान जोखिम में डालकर भी लोगों की सुरक्षा और कल्याण के लिए काम कर रहे हैं.
