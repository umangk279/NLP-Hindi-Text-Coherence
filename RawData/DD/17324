उदयपुर में प्रधानमंत्री नरेंद्र मोदी ने राजस्थान के महान सूरवीर राणा प्रताप को नमन किया और अपनी श्रद्धांजलि दी। प्रधानमंत्री इसके लिए खासतौर से उदयपुर के प्रताप गौरव केंद्र पहुंचे, जहां महाराणा प्रताप के साथ-साथ उदयपुर के गौरवशाली इतिहास को संजोकर रखा गया है।  
 मेवाड़ की धरती से समूचे राजस्थान को हजारों करोड़ की परियोजनाओं का तोहफा देने के बाद पीएम ने राजस्थान के वीर सपूत महाराणा प्रताप को भी नमन किया। प्रधानमंत्री उदयपुर में  बने प्रताप गौरव केंद्र को देखने पहुंचे। यह केंद्र विभिन्न प्रदर्शनियों के माध्यम से मेवाड़ के पूर्व साम्राज्य के प्रसिद्ध राजा महाराणा प्रताप के जीवन, वीरता और उपलब्धियों के बारे में जानकारियां देता है। प्रताप गौरव केंद्र में मेवाड़ के ऐतिहासिक इतिहास को आकृतियों और प्रतिमाओं के जरिए संजोया गया है। लगभग 20 एकड़ में फैली इस जगह का चप्पा-चप्पा मेवाड़ के गौरवमयी इतिहास की गाथा कहता है। प्रताप गौरव केंद्र में मेवाड़ और राजस्थान के शूरवीर महाराणा प्रताप से जुड़ी करीब 60 पेंटिग्स और कलाकृतियां मौज़ूद है।
