अमेरिकी राष्ट्रपति डोनाल्ड ट्रंप ने एक बार फिर से पाकिस्तान को दिया झटका। अमेरिका ने राष्ट्रीय सुरक्षा के लिए खतरे वाली सूची में पाकिस्तान की सात कंपनियों के नाम डाले। इन कंपनियों पर आरोप है कि ये परमाणु कारोबार में संलिप्त हैं। इस फैसले से पाक के एनएसजी में शामिल होने के मंसूबे पर फिर सकता है पानी। 
अमरीका ने पाकिस्तान की सात कम्पनियों को विदेशी संस्थाओं की उस सूची में डाल दिया है जो अमरीका की राष्ट्रीय सुरक्षा और नीतियों के लिए खतरा पैदा करती हैं। अमरीकी सुरक्षा और उद्योग ब्यूरो ने यह सूची तैयार की है। अमरीका को विश्वास है कि ये कम्पनियां पक्के तौर पर उसके हितों के खिलाफ काम कर रही हैं। अमरीकी वाणिज्य मंत्रालय से संबद्ध एंड यूजर्स रिव्यू समिति के अनुसार तीन कम्पनियों को परमाणु हथियारों के असुरक्षित प्रसार के लिये, दो कम्पनियों को परमाणु हथियारों से संबंधित सामान की आपूर्ति करने तथा दो अन्य कम्पनियों को अमरीकी हितों के खिलाफ प्रमुख भूमिका निभाने के लिये विदेशी संस्थाओं की सूची में डाला गया है।
