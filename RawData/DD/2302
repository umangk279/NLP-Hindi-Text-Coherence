देश के 325 जिलों में कोई भी व्यक्ति कोविड-19 का मरीज़ नहीं है. पिछले 14 दिन में 27 जिलों में किसी भी व्यक्ति में संक्रमण की पुष्टि नहीं हुई है. 1,489 मरीजों को ठीक होने के बाद अस्पताल से छुट्टी दे दी गई है. 
स्वास्थ्य मंत्रालय के अधिकारी ने गुरुवार को नई दिल्ली में संवाददाता सम्मेलन में बताया कि पिछले 24 घंटों में 941 लोगों में संक्रमण की पुष्टि हुई. इसके साथ ही संक्रमित लोगों की संख्या 12 हजार 380 हो गई, जबकि 414 लोगों की मृत्यु हुई है.
गृह मंत्रालय की प्रतिनिधि ने बताया कि राज्यों ने लॉकडाउन के उपायों को लागू करने के प्रयास तेज कर दिए हैं. आवश्यक वस्तुओं संबंधी स्थिति संतोषजनक है. गृह मंत्रालय की अधिकारी ने बताया कि विमान सेवा और कैब सेवाओं सहित सड़क परिवहन भी तीन मई तक बंद रहेगा.
भारतीय आयुर्विज्ञान अनुसंधान परिषद के प्रतिनिधि ने बताया कि अब तक दो लाख नब्बे हजार से अधिक नमूनों की जांच की गई है. उन्होंने कहा कि देश में परिषद की 176 और निजी क्षेत्र की 78 प्रयोगशालाओं में कोविड-19 की जांच की जा रही है. उन्होंने कहा कि रेपिड एंटिबॉडी टेस्ट संक्रमण का जल्दी पता लगाने के लिए नहीं है बल्कि यह निगरानी के लिए किया जाता है. परिषद के अधिकारी ने कहा कि देश में फिलहाल पांच लाख रेपिड टेस्ट किट उपलब्ध हैं.
इस अवसर पर एक सरकारी अधिकारी ने केंद्र सरकार के मंत्रालयों के विभिन्न उपायों का उल्लेख करते हुए कहा कि रेलवे ने कल तक भोजन के सोलह लाख पैकेट निःशुल्क वितरित किए.
