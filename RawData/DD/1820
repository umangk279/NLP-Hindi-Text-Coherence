प्रधानमंत्री नरेंद्र मोदी ने आत्‍मनिर्भर भारत के लिए एक विशेष पैकेज की भी घोषणा की। उन्‍होंने कहा कि 20 लाख करोड़ रुपए का है और ये आर्थिक पैकेज हमारे घरेलू, कुटीर उद्योग / एमएसएमई तथा साथ ही उस मध्‍यम वर्ग के लिये है जो टैक्‍स देता है। 
देश के नाम संबोधन में प्रधानमंत्री नरेंद्र मोदी ने 20 लाख करोड़ के आर्थिक पैकेज का ऐलान किया है। प्रधानमंत्री ने कहा कि 20 लाख करोड़ रुपये का यह पैकेज 'आत्मनिर्भर भारत अभियान' को नई गति देगा।  आत्मनिर्भर भारत के संकल्प को पूरा करने के लिए इसमें सभी पर बल दिया गया है।
प्रधानमंत्री ने कहा कि हाल में सरकार ने कोरोना संकट से जुड़ी जो आर्थिक घोषणाएं की थीं, जो रिजर्व बैंक के फैसले थे और आज जिस आर्थिक पैकेज का ऐलान हो रहा है, उसे जोड़ दें तो ये करीब-करीब 20 लाख करोड़ रुपए का है। ये पैकेज भारत की GDP का करीब-करीब 10 प्रतिशत है।
प्रधानमंत्री ने कहा कि इस पैकेज के बारे में विस्तृत जानकारी वित्त मंत्री निर्मला सीतारमण बुधवार से अगले कुछ दिनों तक देंगी। पीएम मोदी ने कहा कि यह बड़ा संकट है लेकिन भारत कोरोना वायरस महामारी के खिलाफ जारी अभियान में हार नहीं मानेगा और एक समृद्ध देश के रूप में उभरेगा।
