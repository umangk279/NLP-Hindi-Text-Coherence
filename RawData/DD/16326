केंद्रीय प्रदूषण नियंत्रण बोर्ड के आंकड़ों के अनुसार उत्तर भारत के कई शहरों में वायु गुणवत्ता सूचकांक अभी भी खतरनाक स्तर पर, दिल्ली-एनसीआर, वाराणसी, लखनऊ और कानपुर सबसे अधिक प्रभावित, केंद्रीय पर्यावरण मंत्री डॉ. हर्षवर्धन ने 14 नवंबर तक प्रदूषण स्तर में सुधार होने की जतायी उम्मीद। 
  केंद्रीय प्रदूषण नियंत्रण बोर्ड के आंकड़ों के अनुसार उत्तर भारत के कई शहरों में वायु गुणवत्ता सूचकांक खतरनाक स्तर पर बना हुआ है। दिल्ली-एनसीआर, कानपुर, लखनऊ और वाराणसी सबसे अधिक प्रभावित शहर हैं। वायु प्रदूषण और जहरीली धुंध के चलते राजधानी दिल्ली में लगातार चौथे दिन भी स्थिति बेहद ख़राब रही। दिल्ली में वायु गुणवत्ता सूचकांक 468 के स्तर पर रहा। दिल्ली से सटे पड़ोसी गुरुग्राम में यह 480 के खतरनाक स्तर पर था। वहीं उत्तर प्रदेश के कानपुर में वायु गुणवत्ता सूचकांक 461 पर, लखनऊ में 462 पर और वाराणसी में 491 पर रहा।     
वहीं आईआईटी कानपुर के आंकड़ों के अनुसार दिल्ली में प्रदूषण की वजह से पीएम-10 बढ़ने के कारणों में मुख्य तौर पर--सड़क की धूल 56%, औद्योगिक कचरा 10%, कंक्रीट बैचिंग 10%, वाहन 9%, घरेलू कारक 5%, होटल/रेस्टोरेंट 4%, निर्माण कार्य 2%और अन्य 4% रहे। 
 वहीं पीएम-2.5 बढ़ने के प्रमुख कारणों में--सड़क की धूल 38%, औद्योगिक कचरा 20%घरेलू ईंधन 12% औद्योगिक स्रोत 11% कंक्रीट बैचिंग 6% होटल/रेस्टोरेंट 3%ठोस कचरा जलाना 3% निर्माण कार्य 2% औद्योगिक क्षेत्र 2% और अन्य 3% रहा।
 केंद्रीय पर्यावरण मंत्री डॉ. हर्षवर्धन ने दिल्ली एनसीआर में प्रदूषण की स्थिति में 14 नवंबर तक काफी सुधार होने की उम्मीद जताई है।  
