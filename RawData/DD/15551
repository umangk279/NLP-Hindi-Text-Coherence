 राज्यसभा में विपक्ष द्वारा तीन तलाक विधेयक पर रोड़ा अटकाने के बाद, देश के कई भागों में तेजी से तीन तलाक के मामले सामने आए हैं। 
लोकसभा में ध्वनिमत से पारित होने के बाद राज्यसभा में विपक्ष ने तीन तलाक विधेयक को पारित नहीं होने दिया। इस बीच देश के कई हिस्सों से  तीन तलाक के मामले तेजी से सामने आ रहे हैं जो इस बात को रेखांकित करते हैं कि कुप्रथा को रोकने के लिए एक कड़े कानून की सख्त जरूरत है।
यूपी के सुल्तानपुर जिले के नंदौली गांव की एक विवाहिता को उसके पति ने दुबई से फोन पर सन्देश भेजकर तीन तलाक दे दिया। रुबीना का विवाह 17 मई 2012 को हुआ था और उनके पति ने उनको सन्देश 18 दिसम्बर 2017 को भेजा। विवाहिता के पिता ने सिविल कोर्ट में मुकदमा किया है।
रामपुर से भी तीन तलाक के मामले सामने आ रहे हैं। रामपुर अजमीनगर थाना क्षेत्र मे आयशा खातून ने बताया कि उनके पति ने दस लाख रुपये की मांग की और न देने पर तीन बार तलाक बोल दिया। आयशा के पिता भी नहीं हैं और परिवार की आर्थिक हालत भी कमज़ोर है। पुलिस ने उसका मुकदमा दहेज उत्पीड़न में दर्ज किया है।
गोंडा जिले में दिव्यांग बीमार बेटी के इलाज के लिए पैसा मांगने पर सकीना को पति नें दुबई से फोन पर ही तीन तलाक बोल दिया। शौहर ने अपने घरवालों को भी सूचित कर दिया, इस पर ससुराल वालों ने सकीना को मायके भेज दिया। फिलहाल सकीना तीन तलाक के दर्द को समेटे पिता के घर मायके में पति के आने के सपने संजोये बैठी है और कानूनी लड़ाई लड़ने की बात कर रही है। यूपी के बरेली में तो एक महिला को उसके पति ने पहले तो जमकर पीटा, फिर जान से मारने की कोशिश की और फिर तलाक़ तलाक़ तलाक़ कहकर चला गया।
केन्द्रीय कानून मंत्री रवि शंकर प्रसाद ने कहा है कि देश की मुस्लिम महिलाओं के हक के लिये लाया गया ट्रिपल तलाक विरोधी विधेयक कांग्रेस की वोट बैंक की राजनीति का शिकार हुआ है।  डीडी न्यूज़ से खास बातचीत में रविशंकर प्रसाद ने कहा कि मुस्लिम महिलाओं को समानता का अधिकार दिलाने के मुद्दे पर कांग्रेस ने एक बार फिर से ऐतिहासिक गलती की है।
