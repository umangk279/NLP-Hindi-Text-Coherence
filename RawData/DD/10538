गुरूग्राम में निजी सुरक्षा गार्ड द्वारा कथित रूप से गोली मारने के बाद घायल हुई एक एडिशनल सेशन जज की पत्नी की मौत हो गई है, जबकि उनके 18 वर्षीय पुत्र को ‘‘ब्रेन डेड’’ घोषित कर दिया गया है। वहीं अदालत ने आरोपी को चार दिनों की पुलिस हिरासत में भेजा। 
गुरूग्राम में निजी सुरक्षा गार्ड द्वारा कथित रूप से गोली मारने के बाद घायल हुई एक एडिशनल सेशन जज की पत्नी की मौत हो गई है, जबकि उनके 18 वर्षीय पुत्र को ‘‘ब्रेन डेड’’ घोषित कर दिया गया है। जज कृष्ण कांत की पत्नी रितु और पुत्र शनिवार को मार्केट में खरीदारी के लिए गये थे। उसी दौरान उनके निजी सुरक्षा गार्ड महिपाल ने उन्हें गोली मार दी।
डाक्टरों ने बताया है कि ध्रुव को सिर में गोली मारी गई थी, जिससे वह ब्रेन डेड हो गया है। उसे जीवन रक्षक प्रणाली पर रखा गया है। रितु की कल ही इलाज के दौरान मौत हो गई थी। इस बीच, महिपाल को गुड़गांव की एक अदालत में लाया गया, जिसने उसे चार दिनों की पुलिस हिरासत में भेज दिया। पुलिस ने मामले की जांच के लिए एक एसआईटी का गठन किया है। 
