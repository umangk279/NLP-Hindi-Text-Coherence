तमिलनाडु में चक्रवाती तूफान 'गज' से मरने वालों की संख्या 13 हुई, 80 हजार से ज्यादा लोगों को सुरक्षित स्थानों पर भेजा गया। मृतकों के परिवार को 10 लाख के मुआवज़े का एलान. साथ ही राजनाथ सिंह ने हर संभव मदद का आश्वासन दिया 
तमिलनाडु में गज तूफान से प्रभावित क्षेत्रों में युद्ध स्‍तर पर सहायता कार्य किए जा रहे हैं। इस तूफान के कारण अब तक 13 लोगों की मौत हो चुकी है। प्रभावित क्षेत्रों में बिजली बहाल करने के लिए करीब 11 हज़ार कर्मचारी काम पर लगे हैं। इसके अलावा मोबाईल चिकित्‍सा दलों को प्रभावित क्षेत्र में भेज दिया गया है। भारतीय नौसेना ने नागापट्टिनम तट पर राहत और बचाव कार्य शुरू किया। नौसेना ने राज्य के अधिकारियों, एनडीआरएफ और आम लोगों की मदद से इमारतों और सड़कों को खाली करवाना शुरू कर दिया है। नौसेना के दो जहाज आईएनएस चेतलत और आईएनएस चेरियम राहत सामग्री लेकर आज सुबह कराईकल पहुंचे और चक्रवात प्रभावित परिवारों को राहत सामग्री देने का काम कर रहे हैं। भारतीय नौसेना के जहाज कारनिकोबार और कोरादीव को चेन्‍नई में राहत कार्य के लिए तैयार रहने को कहा गया है। 
