देश के सबसे पहले मतदाता मास्टर श्याम सरन नेगी इस बार फिर 13वीं विधानसभा के लिए वोट डालेंगे। अब तक कोई भी ऐसा विधानसभा या लोकसभा चुनाव नहीं है, जिसमें उन्होंने अपने मत का प्रयोग न किया हो। 
 देश के सबसे पहले मतदाता श्याम सरन नेगी इस चुनाव में 100 वर्ष से अधिक की उम्र के हो चुके हैं। 1917 में हिमाचल प्रदेश के कल्पा के चिन्नी गांव में जन्मे श्याम सरन नेगी ने अक्टूबर 1951 में देश के आम चुनावों में सबसे पहला वोट डाला था। हालांकि भारत में पहला आम चुनाव 1952 में हुआ लेकिन हिमाचल प्रदेश के कल्पा में भारी बर्फबारी की आशंका के चलते 5 महीने पहले ही मतदान करवाया गया था। जबकि शेष देश ने मार्च 1952 में मतदान किया।
