कर्नाटक में आलमाटी बांध से पांच लाख तीस हजार क्‍यूसेक पानी छोड़े जाने से बाढ़ की स्थिति में सुधार हुआ है 
महाराष्‍ट्र में सांगली, सतारा और कोल्‍हापुर जिलों की नदियों का जलस्‍तर कम होने से बाढ़ की स्थिति में सुधार हो रहा है। कर्नाटक में आलमाटी बांध से पांच लाख तीस हजार क्‍यूसेक पानी छोड़े जाने से बाढ़ की स्थिति में सुधार हुआ है। उफान पर चल रही कृष्‍णा और पंचगंगा नदियों के जल संग्रहण क्षेत्र में भारी वर्षा नहीं हुई। पूरे राज्‍य में चार लाख 40 हजार से ज्‍यादा लोगों को सुरक्षित स्‍थानों पर पहुंचाया गया है। राहत और बचाव अभियान पूरे जोर शोर से चल रहा है। राष्‍ट्रीय आपदा बल की 29 टीमें राज्‍य आपदा बल, तटरक्षक दल, नौ सेना और सेना की मदद से पश्चिमी महाराष्‍ट्र के दस बाढ़ प्रभावित जिलों में लगातार राहत अभियान में लगी हुई है। इन जगहों पर बाढ़ से विस्‍थापित लोगों के लिए 369 अस्‍थायी आश्रय घर बनाए गए हैं। साथ ही हेलीकॉप्‍टर की मदद से इस क्षेत्र के कई इलाकों में खाने के पैकेट गिराए जा रहे हैं।
