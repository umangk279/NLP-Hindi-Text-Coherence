भारत और इटली ने व्यापार और निवेश, रेलवे तथा ऊर्जा सहित विभिन्न क्षेत्रों में छह समझौतों पर हस्ताक्षर किए हैं। 
 दोनों नेताओं ने शिष्‍टमंडल स्‍तर की वार्ता की और महत्‍वपूर्ण क्षेत्रों में आपसी सहभागिता के सभी आयामों की समीक्षा की। बाद में संयुक्‍त बयान में पीएम मोदी ने कहा कि बैठक में भारत और इटली के बीच सहयोग के विभिन्‍न पहलुओं पर चर्चा की गई। उन्‍होंने कहा कि क्षेत्रीय और अंतर्राष्‍्ट्रीय मुद्दों पर विचार-विमर्श हुआ और आतंकवाद के खिलाफ दोनों देश मिलकर लड़ने के लिए प्रतिबद्ध हैं।
इटली के प्रधानमंत्री पाउलो जेन्तिलोनी ने नई दिल्ली के हैदराबाद हाउस में प्रधानमंत्री नरेन्द्र मोदी से मुलाकात की। दोनों नेताओं ने द्विपक्षीय हितों से जु़ड़े कई अहम मुद्दों पर बातचीत की। दोनों देशों के बीच-- रेलवे सुरक्षा, ऊर्जा और आपसी निवेश को बढावा देने संबंधी कुल 6 समझौतों पर हस्ताक्षर हुए। इस मौके पर प्रधानमंत्री नरेन्द्र मोदी ने कहा कि दोनों देशों के बीच व्यापार को और बढ़ाने की अपार संभावनाएं है। दोनों देश स्मार्ट सिटी, फूड प्रोसेसिंग, फार्मास्युटिकल के क्षेत्र में सहयोग बढ़ा सकते हैं।
प्रधानमंत्री नरेन्द्र मोदी ने कहा दोनों देश आतंकवाद के सभी रूप से लड़ने और साइबर सुरक्षा के लिए प्रतिबद्ध हैं। इटली के प्रधानमंत्री पाओलो जेन्तिलोनी ने जलवायु परिवर्तन और आतंकवाद जैसी वैश्विक चुनौतियों से निपटने के लिए भारत के साथ मिलकर काम करने की प्रतिबद्धता जताते हुए कहा कि दोनों देश अपने लोकतंत्र की रक्षा करने के लिए साझा हित रखते हैं।
सरकार द्वारा भारतीय अर्थव्यवस्था में बड़े सुधारों की सराहना करते हुए इटली के प्रधानमंत्री ने कहा कि अर्थव्यवस्था के मामले में भारत में बहुत सारी संभावनाएं हैं। और हमारी कंपनियां यहां निवेश की इच्छुक हैं। करीब एक दशक के बाद इटली के प्रधानमंत्री की इस यात्रा से ना केवल दोनों देशों के द्विपक्षीय संबंध मजबूत होगें बल्कि अंर्तराष्ट्रीय मंचों पर भी दोनों देश मजबूती से एक साथ आगे बढ़ सकेंगें।
