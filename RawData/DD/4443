गोवा में 20 नवंबर से शुरू होने वाले भारतीय अंतरराष्ट्रीय फिल्म महोत्सव के 50वें संस्करण को यादगार बनाने में केंद्र सरकार और गोवा सरकार कोई कसर नहीं छोड़ रही हैं. 
भारतीय अंतरराष्ट्रीय फिल्म महोत्सव यानि इफी अपना स्वर्ण जयंती संस्करण मना रहा है. समारोह के लिए तैयारियां जोरों पर चल रही हैं. बुधवार को दिल्ली में आयोजित एक प्रेस कॉन्फ्रेंस में इफी 2019 का थीम सांग रिलीज किया गया.
इस थीम सांग में नौ रसों को फिल्मी दृश्यों के साथ शानदार तरीके से फिल्माया गया है. थीम सांग को तैयार करने में मशहूर नृत्यांगना गीता चंद्रन और ग्रेमी पुरस्कार विजेता संगीतकार रिकी केज की अहम भूमिका रही है. समारोह 20 से 28 नवंबर के बीच गोवा के पणजी में आयोजित किया जाएगा. हर साल आयोजित होने वाला भारतीय अंतरराष्‍ट्रीय फिल्‍म महोत्‍सव इस मायने में विशेष है कि इस बार यह अपनी स्‍वर्ण जयंती मना रहा है.
महोत्सव में 76 देशों की 200 से अधिक बेहतरीन फिल्‍में, भारतीय पैनोरमा खंड में 26 फीचर फिल्‍मों एवं 15 गैर फीचर फिल्‍मों को दिखाया जाएगा. महोत्‍सव में विभिन्‍न भाषाओं की 12 ऐसी प्रमुख फिल्‍में भी दिखाई जाएंगी, जो अपने पचास वर्ष पूरी कर चुकी हैं. साथ ही इस बार एक नई पहल करते हुए दृष्टिबाधित लोगों के लिए एक विशेष फिल्म भी दिखाई जाएगी. स्वर्ण जयंती संस्करण में लगभग 10,000 लोगों और फिल्म प्रेमियों के हिस्सा लेने की उम्मीद है. महोत्सव के लिए जोरदार तैयारियां की गई हैं ताकि स्वर्ण जयंती महोत्सव को ऐतिहासिक बनाया जा सके.
अंतरराष्ट्रीय फिल्म महोत्सव की स्वर्ण जयंती के प्रतीक के रूप में पहली बार एक विशेष पुरस्कार का गठन किया है. पिछले कई दशकों के दौरान भारतीय सिनेमा में उनके उत्कृष्ट योगदान के लिए भारतीय अंतरराष्ट्रीय फिल्म महोत्सव 2019 की स्वर्ण जयंती के आइकन का पुरस्कार रजनीकांत को दिया जाएगा. साथ ही 50वें संस्करण में अमिताभ बच्चन की प्रभावशाली तथा मनोरंजक फिल्मों का एक खास पैकेज होगा. महोत्‍सव का उद्देश्‍य दुनियाभर की फिल्‍मों को एक ऐसा साझा मंच प्रदान करना है, जहां उन्‍हें फिल्‍म निर्माण की कला में उत्‍कृष्‍टता के लिए सम्‍मानित होने का मौका मिल सके. यह फिल्‍म महोत्‍सव देश का सबसे प्रतिष्ठित महोत्‍सव है और इसे एशिया महाद्वीप के सबसे पुराने फिल्‍म समारोह में शुमार किया जाता है.
