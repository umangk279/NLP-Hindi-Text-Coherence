कांग्रेस और अन्य विपक्षी दलों ने अलग-अलग मुद्दों पर संसद के बाहर और सदन के भीतर दोनों जगह जमकर हंगामा किया।  
संसद के बजट सत्र के दूसरे चरण का दूसरा दिन भी विपक्ष के हंगामे की भेंट चढ़ गया। कांग्रेस और अन्य विपक्षी दलों ने अलग-अलग मुद्दों पर संसद के बाहर और सदन के भीतर दोनों जगह जमकर हंगामा किया। हंगामे के चलते राज्यसभा और लोकसभा दोनों ही सदनों में आज कोई कामकाज नहीं हो पाया। कांग्रेस अध्यक्ष राहुल गांधी के नेतृत्व में पार्टी सांसदों ने संसद भवन परिसर में पीएनबी घोटाले को लेकर विरोध प्रदर्शन किया, तो सरकार ने विपक्ष पर पलटवार करते हुए कहा कि कांग्रेस सच्च का सामना करने से भाग रही है इसलिए वो संसद नहीं चलने दे रही है। सरकार ने कहा कि वह बैंकिंग घोटाले और एनपीए पर चर्चा करने के लिए तैयार है लेकिन इन घोटालों के लिए कांग्रेस खुद जिम्मेदार है इसलिए वह अपनी पोल खुलने के डर से सदन में हंगामा कर रही है। विपक्ष के हंगामे के चलते संसद में कई अहम विधेयक लटक गए है जिनमें आर्थिक अपराध करके भागने वाले भगोड़ों की संपत्ति को जब्त करने से जु़ड़ा अहम विधेयक भी शामिल है।
संसद के बजट सत्र के दूसरे चरण के दूसरे दिन भी वही कहानी दुहराई गयी । कांग्रेस समेत कई दलों के विभिन्न मुद्दों पर किए गए हंगामे की वजह से दोनों सदनों की बैठकें स्थगित करनी पड़ी और दोनों सदनों में कोई काम नहीं हो सका ।
सबसे पहले बात लोकसभा की जहां सदन की बैठक शुरू होते ही कांग्रेस, समेत कई दलों ने अलग अलग मसलों पर हंगामा शुरु कर दिया । शोरगुल के कारण अध्‍यक्ष सुमित्रा महाजन ने सदन की बैठक दोपहर बारह बजे तक के लिए स्‍थगित कर दी। दोपहर बारह बजे बैठक फिर शुरू हुई, तो कांग्रेस, तृणमूल कांग्रेस, तेलगुदेशम पार्टी, टीआरएस और ए आई ए डीएमके सदस्‍य अपनी-अपनी मांगों के सिलसिले में नारे लगाते हुए सदन के बीचोंबीच आ गए जिस पर अध्‍यक्ष ने सदन की बैठक पूरे दिन के लिए स्‍थगित कर दी। हंगामे के बीच सरकार ने आरोप लगाया कि कांग्रेस पार्टी सार्वजनिक क्षेत्रों के बैंकों में वित्‍तीय गड़बडि़यों पर चर्चा करने से कतरा रही है ।
वहीं राज्‍यसभा की कार्यवाही भी विपक्ष के भारी शोरगुल के कारण बाधित रही। दिनभर के लिए स्‍थगित होने से पहले कार्यवाही कई बार स्‍थगित करनी पड़ी थी। विपक्ष के हंगामे पर सभापति ने काफी नाराजगी जाहिर की ।
वहीं सरकार की ओर से संसदीय कार्य राज्‍यमंत्री विजय गोयल ने कहा कि सरकार सार्वजनिक क्षेत्र के बैंकों में अनियमितताओं पर चर्चा के लिए तैयार है और कार्यवाही को रोकना सही नहीं है ।
देश से धोखाधड़ी कर विदेश भाग जाने वाले आरोपियों से वसूली करने वाला भगोड़े आर्थिक अपराधी विधेयक सरकार की प्राथमिकता में है । इसके अलावा तीन तलाक से जुड़ा बिल और ओबीसी से जुडा बिल सरकार के एजेंडे में है । इसके साथ ही मोटर वाहन संशोधन विधेयक , ग्रेच्युटी भुगतान से जुडा विधेयक , एसबीआई विधेयक जैसे दर्जनों विधेयक सरकार पारित कराना चाहती है ।
सरकार का कहना है कि कई जरुरी विधेयक लंबित है और सरकार हर मसले पर चर्चा को तैयार है लेकिन विपक्ष सदन की कार्यवाही में बाधा डाल रहा है ।
सरकार तमाम विधेयकों को जल्द से जल्द पारित कराकर देश के लोगों की भलाई से जुडे कानून बनाना चाहती है लेकिन कुछ दल संसद में हंगामा करके देश के करोडों लोगों के टैक्स के पैसे का नुकसान कर रहे हैं ।
