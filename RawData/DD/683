 केंद्रीय वाणिज्य और उद्योग मंत्री पीयूष गोयल ने कहा है कि कुछ देश ऐसे हैं जो भारतीय स्टील को अपने बाज़ारों में आने की अनुमति नहीं देते हैं, ऐसे में वे भारत से ये कैसे उम्मीद कर सकते हैं कि हम विदेशी उत्पादों के लिए अपना बाज़ार खोल दें और भारत विदेशी उत्पादों का आयात करे।  
इंडिया वर्चुअल एफएमसीजी सप्लाई चेन एक्स्पो 2020 में वाणिज्य मंत्री ने कहा कि अगर भारत से ये उम्मीद की जाती है कि वह अपना बाज़ार खोले, तो हमारे उत्पादों को भी बाहर के बाज़ारों में जगह मिलनी चाहिए। भारत निवेश के लिए खुला है और हम विदेशी निवेशकों का स्वागत करते हैं।
बाज़ार में उत्पादों के मुक्त व्यापार पर ज़ोर देते हुए गोयल ने कहा कि व्यापार सिर्फ एक तरफा नहीं हो सकता और सरकार इसी दिशा में आगे बढ़ रही है ताकि भारतीय उत्पादों की पहुंच दुनिया भर में हो सके।
