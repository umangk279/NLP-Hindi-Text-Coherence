रूस के राष्ट्रपति व्लादिमीर पुतिन ने कहा रूस में केन्द्रीय और क्षेत्रीय सरकारें मिल कर काम करती हैं। जिसकी वजह से उनका देश कोरोना वायरस संकट से बाहर आ रहा है लेकिन अमेरिका अब भी इस संकट से पार पाने के लिए संघर्ष कर रहा है। 
रूस के राष्ट्रपति व्लादिमीर पुतिन ने कहा कि उनका देश कोरोना वायरस संकट से बाहर आ रहा है लेकिन अमेरिका अब भी इस संकट से पार पाने के लिए संघर्ष कर रहा है क्योंकि वहां खंडित सरकारी प्रणाली हैं। पुतिन ने रविवार को सरकारी टेलीविजन पर एक साक्षात्कार में कहा ,‘‘हम बहुत तेजी से काम कर रहे हैं और कम से कम नुकसान के साथ कोरोना वायरस संक्रमण के इन हालात से आत्मविश्वास के साथ बाहर आ रहे हैं।’’
उन्होंने कहा,‘‘अमेरिका में ऐसा नहीं हो रहा है।’’ पुतिन ने कहा कि रूस में केन्द्रीय और क्षेत्रीय सरकारें मिल कर काम करती हैं। उन्होंने कहा,‘‘ मुझे संदेह है कि सरकार में कहीं भी, किसी ने भी अथवा किसी क्षेत्र ने अचानक कहा होगा: राष्ट्रपति जो कह रहे हैं या सरकार जो कह रही है, हम वह नहीं करेंगे। हम इसे उचित नहीं मानते।’’
