उत्तर प्रदेश के मुख्यमंत्री योगी आदित्यनाथ ने शुक्रवार को गाजियाबाद में करीब साढ़े दस किलोमीटर लंबी एलिवेटेड रोड का उद्घाटन किया. ये छह लेन की एलिवेटड रोड यूपी गेट को सीधा राजनगर एक्सटेंशन को जोड़ेगी. इसके निर्माण पर करीब साढ़े ग्यारह सौ करोड़ की लागत आई है. इसके साथ ही योगी आदित्यनाथ ने गाजियाबाद के लिए आठ दूसरी परियोजनाओं का लोकार्पण और 10 योजनाओं का शिलान्यास किया. 
दिल्ली की सीमा पर स्थित यूपी गेट से गाजियाबाद के राजनगर एक्सटेंशन को जोड़ने वाली 6 लेन की एलिवेटिड रोड का शुक्रवार को उत्तर प्रदेश के मुख्यमंत्री योगी आदित्यनाथ ने उद्घाटन किया. करीब साढ़े ग्यारह सौ करोड़ रुपये की लागत से बने इस 10.30 किलोमीटर लंबी एलिवेटिड रोड को देश की सबसे लंबी एलिवेटिड रोड भी कहा जा रहा है.
एलिवेटिड रोड के उद्घाटन के बाद सीएम योगी कविनगर के रामलीला मैदान पहुंचे, जहां उन्होंने सौभाग्य योजना का भी लोकार्पण किया, जिसके तहत गाजियाबाद ऐसा पहला जनपद हो गया है जहां शत-प्रतिशत घरों में विद्युत कनेक्शन की सुविधा प्रदान की गई है. इन दो योजनाओं के अलावा 6 अन्य परियोजनाओं का भी योगी ने लोकार्पण किया. इस मौके पर करीब 10 परियोजनाओं का मुख्यमंत्री ने शिलान्यास भी किया. उन्होंने प्रधानमंत्री आवास योजना के अन्तर्गत लाभार्थियों को स्वीकृति-पत्र भी प्रदान किए. इस कार्यक्रम के दौरान ही उन्होंने 10 युवाओं को जॉब ऑफर लेटर भी दिए, जो कि कौशल विकास कार्यक्रम के तहत प्रशिक्षण प्राप्त कर चुके हैं.
यूपी गेट से राजनगर एक्सटेंशन के बीच बने इस एलिवेटिड रोड पर वसुंधरा की ओर जहां अपरैम्प तो वहीं इंदिरापुरम की ओर डाउनरैम्प का भी प्रावधान किया गया है. मुख्यमंत्री के उद्घाटन के साथ ही उस इस नए रास्ते को आम जनता के लिए खोल दिया गया है. इस नए रास्ते पर चलकर लोग काफी उत्साहित हैं.
