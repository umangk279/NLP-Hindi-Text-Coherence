भाजपा अध्यक्ष अमित शाह ने बिहार के मुख्यमंत्री नीतीश कुमार के साथ 2019 के आम चुनाव की रणनीति पर की चर्चा। पार्टी कार्यकर्ताओं को भी किया संबोधित। कहा, बिहार में अटूट एनडीए जीतेगा राज्य में लोकसभा की सभी 40 सीटें. 
भारतीय जनता पार्टी अध्यक्ष अमित शाह ने अपने बिहार दौरे पर राज्य के मुख्यमंत्री नीतीश कुमार से मुलाकात कर आगामी लोकसभा चुनाव की रणनीति पर चर्चा की। इसके अलावा अमित शाह ने भाजपा के सोशल मीडिया कार्यकर्ताओं को भी संबोधित किया। भाजपा अध्यक्ष ने कहा कि एनडीए का कुनवा एकजुट है और आगामी चुनाव भी एनडीए ही जीतेगा।
2019 लोकसभा चुनाव से मद्देनज़र भारतीय जनता पार्टी अध्यक्ष अमित शाह पूरे देश का दौरा कर एनडीए सहयोगियों से मुलाकात कर रहे हैं । इसी कड़ी में अमित शाह गुरूवार को बिहार पहुंचे। अमित शाह ने पटना में बिहार के मुख्यमंत्री नीतीश कुमार से मुलाकात की। दोनों नेताओं की मुलाकात सुबह नाश्ते पर करीब 45 मिनट तक चली। सूत्रो के मुताबिक इस मुलाकात में दोनों पार्टियों के प्रमुखों ने आगामी लोकसभा चुनाव की रणनीति पर चर्चा की। नीतीश कुमार और अमित शाह के साथ बिहार के उपमुख्यमंत्री सुशील कुमार मोदी, बीजेपी नेता भूपेंद्र यादव, नित्यानंद राय भी मौजूद रहे। सुबह मुलाकात के बाद अमित शाह और नीतिश कुमार रात में डिनर की टेबल पर भी साथ बैठे। मानाजा रहा है कि नाश्ते और डिनर पर हुई इस मुलाकात से 2019 का खाका खीचां गया। इन मुलाकातो के अलावा अमित शाह ने भाजपा के सोशल मीडिया कार्यकर्ताओं को भी संबोधित किया और चुनावी रणनीति पर बात की। अमित शाह ने बिहार में महागठबंधन के शिगूफे पर भी तंज कसा।
विपक्षी दलो द्दारा भ्रामक प्रचार करने का आरोप लगाते हुए भाजपा अध्यक्ष ने कहा है कि एनडीए का कुनवा एकजुट है और आगामी चुनाव भी एनडीए ही जीतेगा। नीतीश कुमार का पिछले साल महागठबंधन से अलग होकर एनडीए में शामिल होने के बाद से भाजपा अध्यक्ष अमित शाह का ये पहला बिहार दौरा है। अमित शाह के इस दौरे का उद्देश्य न सिर्फ पार्टी को मज़बूत करना है बल्कि सहयोगी दलो के साथ भी तालमेल को और बेहतर करना है। अमित शाह का ये दौरा 2019 के लोकसभा चुनाव में एनडीए की तैयारियों और सीटों के बंटवारे को लेकर काफी अहम माना जा रहा है। 
पिछले लोकसभा चुनाव में बिहार की 40 लोकसभा सीटो में से भाजपा ने 22 सीटे जीती थी जबकि एनडीए सहयोगी रामविलास पासवान की पार्टी लोजपा ने 6 सीटे जीती थी तो उपेन्द्र कुशवाह की रालोसपा ने 3 सीटो पर जीत हासिल की थी। एनडीए के खाते में 40 में से 31 सीटे आई थी जबकि 2014 में अकेली चुनाव लड़ी जेडीयू को मात्र 2 सीटो से संतोष करना पड़ा था। हालांकि इस बार कौन सी पार्टी कितनी सीटो पर चुनाव लडेगी इस फार्मूले को तय होने में वक्त लग सकता है लेकिन पार्टी को मज़बूत करने के लिये अमित शाह का दौरा सभी राज्यों में जारी है। 
