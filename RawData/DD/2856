कल देश भर में मातृभाषा दिवस मनाया जाएगा। मातृभाषा दिवस के मौके पर आज नई दिल्ली में मानव संसाधन विकास मंत्रालय और संस्कृति मंत्रालय ने मिलकर कार्यक्रम का आयोजन किया, जिसमें उप राष्ट्रपति एम. वेंकैया नायडू ने भी शिरकत की। उप राष्ट्रपति ने देश की समृद्ध भाषाई विरासत के संरक्षण पर जोर दिया। मानव संसाधन विकास मंत्री रमेश पोखरियाल निशंक ने कहा कि कल देश भर के एक लाख से अधिक स्थानों पर मातृभाषा दिवस से जुड़े कार्यक्रमों का आयोजन किया जाएगा।  
उप राष्ट्रपति एम. वेंकैया नायडू ने कहा है कि देश में क्षेत्रीय भाषाओं को बढ़ावा दिया जाना चाहिए और इन्हें राष्ट्रीय स्तर पर लाना चाहिए। गुरुवार को नई दिल्ली में मातृभाषा दिवस के मौके पर आयोजित कार्यक्रम में उन्होंने इस बात पर जोर दिया कि लोगों की भाषा ही प्रशासन की भाषा होनी चाहिए। उप राष्ट्रपति ने साथ ही कहा कि सांसदों को भी अपनी मातृभाषा में बोलने की अनुमति दी जानी चाहिए।
देश की समृद्ध भाषाई विरासत के संरक्षण पर जोर देते हुए उप राष्ट्रपति ने कहा कि रोजगार हासिल करने के लिए भारतीय भाषाओं के ज्ञान को अनिवार्य किया जाना चाहिए। उन्होंने साथ ही कहा कि बच्चों को स्कूलों में मातृभाषा में ही शिक्षा मुहैया कराई जानी चाहिए। मानव संसाधन विकास मंत्री रमेश पोखरियाल निशंक ने देश में लुप्तप्राय हो रही 196 भाषाओं के संरक्षण की बात कही। संस्कृति मंत्री प्रह्लाद सिंह पटेल ने बच्चों को प्रारंभिक शिक्षा मातृभाषा में देने पर जोर दिया।
भाषाई और सांस्कृतिक विविधता और बहुभाषावाद के बारे में लोगों को जागरुक करने के मकसद से हर साल 21 फरवरी को यूनेस्को द्वारा अंतर्राष्ट्रीय मातृभाषा दिवस का आयोजन किया जाता है। इस साल मनाए जा रहे मातृभाषा दिवस के लिए यूनेस्को की थीम है, लैंग्वेज विदाउट बॉर्डर्स यानि सीमाओं से परे भाषा।
