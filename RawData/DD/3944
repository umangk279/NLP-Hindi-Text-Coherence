संशोधित नागरिकता कानून के बाद उपजे हालात पर पीएम मोदी और गृहमंत्री अमित शाह ने एक बार फिर कहा है कि कुछ लोग इस पर भ्रम फैला रहे है युवाओ को गुमराह नही होना चाहिये... जामिया ईलाके में हुई हिंसा का मामला सुप्रीम कोर्ट पहुंचा लेकिन कोर्ट ने हाईकोर्ट जाने की सलाह दी है... जामिया हिंसा के संबंध में दिल्ली पुलिस ने 10 लोगों को गिरफ्तार किया गया है तो एक नया वीडियों भी जारी किया है जिसमें 15 दिसंबर की रात की सच्चाई सामने आ रही है। इस बीच दिल्ली के सीलमपुर इलाके में भी आज उग्र प्रदर्शन देखने को मिला तो उधर ममता बनर्जी ने भी बंगाल में एक रैली निकाली। 
संशोधित नागरिकता कानून के खिलाफ देश के कुछ हिस्सों में जारी विरोध प्रदर्शनों के बीच प्रधानमंत्री नरेंद्र मोदी ने देश को एक बार फिर भरोसा दिलाया है कि नया  कानून ना तो किसी भारतीय के अधिकार लेता है, ना ही उसे किसी भी तरह नुकसान पहुंचाता है। पीएम ने  देश के मुसलमानों को भरोसा दिलाया कि उनके हित पूरी तरह सुरक्षित हैं।
झाऱखंड में एक चुनावी सभा को संबोधित करते हुए पीएम मोदी ने इस मामले में कांग्रेस पर देश में भ्रम फैलाने और  युवाओं को गुमराह करने का आरोप लगाया और चुनौती दी कि वे खुलकर स्वीकार करें को सभी पाकिस्तानियों को भारतीय नागरिकता देने के लिए तैयार हैं।
केंद्रीय गृहमंत्री अमित शाह ने भी देश और दिल्ली के लोगों से अपील की है कि वो विपक्ष के बहकावे में न आएं।
इस बीच संशोधित नागरिकता कानून के खिलाफ देश के कुछ हिस्सों में हुए छात्रों के विरोध प्रदर्शन के मामले में मंगलवार को सर्वोच्च न्यायलय में सुनवाई हुई। प्रदर्शन कर रहे लोगों पर पुलिस कार्रवाई के खिलाफ याचिकाओं पर सुनवाई करते हुए देश की सर्वोच्च अदालत ने इस मामले में दखल देने से इंकार किया और याचिकाकर्ताओं से कहा कि उन्हें राहत के लिये पहले उच्च न्यायालय जाना चाहिए।
प्रधान न्यायाधीश एस. ए. बोबडे की अगुवाई वाली पीठ ने अपनी टिप्पणी में कहा, 
उधर दिल्ली के जामिया मिल्लिया इस्लामिया विश्वविद्यालय के पास हुई हिंसा में कथित 10 लोगों को गिरफ्तार किया गया है। पुलिस के मुताबिक आरोपियों को सोमवार की रात गिरफ्तार किया गया। आरोपियों की पहचान रविवार को जामिया प्रदर्शन के दौरान लिए गए वीडियो के जरिए की गई। पुलिस उनसे पूछताछ कर रही है और हिंसा भड़काने में शामिल अन्य आरोपियों की भी पहचान करने की कोशिश कर रही है। 
दिल्ली पुलिस ने जामिया में प्रदर्शन के दौरान का एक वीडियो भी जारी किया है। ये वीडियो 3 मिनट 51 सेकंड का है। इसमें देखा जा सकता है कि 15 दिसंबर की रात दिल्ली पुलिस जामिया यूनिवर्सिटी के बाहर प्रदर्शनकारियों से शांति बनाए रखने की अपील कर रही है। लेकिन उस अपील का कोई असर होता नहीं दिख रहा है। पुलिस ने इस घटना को साजिश करार दिया है।
इस बीच देश के कई हिस्सों में संशोधित नागरिकता कानून के खिलाफ प्रदर्शन जारी है। दिल्ली के जामिया में छात्रों ने शांतिपूर्ण प्रदर्शन किया। वहीं सीलमपुर इलाके में विरोध-प्रदर्शन के दौरान प्रदर्शनकारियों ने पुलिस के साथ संघर्ष किया, उन पर पथराव किया और कई बसों में तोड़फोड़ की। प्रदर्शनकारियों पर पुलिस ने लाठीचार्ज किया और आंसू गैस के गोले छोड़े। लखनऊ के शिया डिग्री कॉलेज में भी छात्रों ने विरोध प्रदर्शन करने का प्रयास किया लेकिन पुलिस प्रशासन ने इसे विफल कर दिया। वहीं मऊ जिले में सोमवार की रात भड़की हिंसा के मामले में अब तक 19 लोगों को गिरफ्तार किया गया है। जिले में हालात पूरी तरह से सामान्य है। उधर पश्चिम बंगाल में ममता बनर्जी ने एक विरोध रैली का नेतृत्व किया।
