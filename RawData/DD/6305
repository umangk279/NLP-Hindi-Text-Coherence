स्वतंत्रता दिवस को लेकर प्रधानमंत्री ने देशवासियों से कहा है कि वो सलाह दें कि लाल किले की प्राचीर से 15 अगस्त को उन्हें क्या बोलना चाहिए. प्रधानमंत्री ने ट्वीट कर कहा, ‘मुझे अपने 15 अगस्त के भाषण में आप सभी के बहुमूल्य सुझावों को शामिल करने में खुशी होगी।’ उन्होंने लोगों से सुझाव देने की अपील करते हुए कहा कि, 'लाल किले की प्राचीर से 130 करोड़ भारतीय आपके विचार सुनेंगे। आप नमो ऐप पर विशेष रूप से बनाए गए ओपन फोरम में अपना सुझाव दें।’ 
ये प्रधानमंत्री नरेन्द्र मोदी के दूसरे कार्यकाल का पहला 15 अगस्त का भाषण होगा. आपको बता दें कि प्रधानमंत्री जन धन योजना से लेकर प्रधानमन्त्री जन आरोग्य योजना जैसे कार्यक्रम और स्वच्छ भारत से लेकर न्यू इंडिया बनाने तक की बात प्रधानमंत्री मोदी के 15 अगस्त के भाषणों से ही निकली. ऐसे में ना सिर्फ़ इसे यादगार बनाने की तैयारी है बल्कि इसके जरिए देश को अहम दिशा मिलने की भी उम्मीद है. 
15 अगस्त पर प्रधानमंत्री मोदी की पिछली अहम बातें
-प्रधानमंत्री जन धन योजना
इससे पहले भी प्रधानमंत्री ना सिर्फ़ 15 अगस्त के भाषणों के लिए बल्कि सरकार के अहम कार्यक्रमों को लेकर सुझाव मांग चुके हैं. इससे भी बड़ी बात ये है कि अच्छे सुझावों पर सरकार विचार करती है और उनमें से कइयों पर अमल भी हुआ है. मन की बात कार्यक्रम के लिए तो प्रधानमंत्री हर महीने लोगों से सुझाव मांगते हैं. समाचार लिखे जाने तक नमो ऐप पर इस विषय को लेकर हजारों लाइक और कमेन्ट आ चुके हैं और लगातार उसकी संख्या बढ़ रही है.
लोगों ने ओपन फ़ोरम में जनसंख्या नियंत्रण से लेकर देश को 5 ट्रिलियन डॉलर की अर्थव्यवस्था बनाने जैसे कई मुद्दों पर सुझाव दिए हैं. इसके साथ ही प्रधानमंत्री से अपील भी की गई है कि जल संग्रहण, पर्यावरण और वृक्षारोपण पर लाल किले की प्राचीर से बात करें तो साथ ही लोगों ने पूछा भी है कि नए भारत के निर्माण के लिए वो कैसे योगदान दे सकते हैं.
सुधाकर दास की रिपोर्ट
