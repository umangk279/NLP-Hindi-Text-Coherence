राष्ट्रीय चयन समिति अगले महीने अफगानिस्तान के खिलाफ होने वाले एकमात्र टेस्ट मैच और 27 जून से शुरू होने वाले ब्रिटेन दौरे के सीमित ओवर चरण के लिये भारतीय टीम की घोषणा आठ मई को करेगी। अफगानिस्तान टेस्ट 14 से 18 जून तक खेला जायेगा, जिसके बाद ब्रिटेन दौरा डबलिन में आयरलैंड के खिलाफ दो मैचों की वनडे सीरीज से शुरू होगा।     
चयनकर्ता भारत ए टीम की घोषणा भी करेंगे जो जून में इंग्लैंड दौरे पर खेलेगी। टीम पहले ही घोषित करने का फैसला इसलिये किया जा रहा है ताकि सुनिश्चित हो सके कि कौन अफगानिस्तान टेस्ट के लिये उपलब्ध हैं।
विराट कोहली और इशांत शर्मा काउंटी प्रतिबद्धताओं के कारण अफगानिस्तान के खिलाफ ऐतिहासिक टेस्ट में नहीं खेल पायेंगे। चेतेश्वर पुजारा हालांकि अफगानिस्तान के लिये टेस्ट खेलने के लिये ब्रिटेन से वापस लौटेंगे और मैच खेलकर फिर लौट जायेंगे क्योंकि उनकी काउंटी टीम यार्कशर का इस दौरान कोई मैच नहीं खेलेगी।
