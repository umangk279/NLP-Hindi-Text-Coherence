भारत में कोरोना वायरस के अभी तक कुल 43 मामले सामने आए हैं. दिल्ली, जम्मू, उत्तर प्रदेश और केरल में 4 नए पॉजिटिव मामले सामने आए है. 33 हज़ार से ज़्यादा लोगों की निगरानी की जा रही है. 
पश्चिम बंगाल के मुर्शिदाबाद में कोरोना वायरस से किसी की मृत्यु नहीं हुई है. अखबार में छपी ख़बर गलत है. भारत में अभी किसी की मृत्यु की कोई ख़बर नहीं है.
कोरोना वायरस से अब तक दुनियाभर में मरने वालों का आंकड़ा 3,600 के पार हो चुका है. अकेले चीन में कोरोना वायरस से अब तक 3,000 से ज्यादा लोगों की मौत हो गई है. सिंगापुर में कोरोना वायरस के 8 नए मामले सामने आए हैं, जिसके साथ ही देश में इससे संक्रमित लोगों की तादाद बढ़कर 138 हो गई है. बांग्लादेश ने भी रविवार को देश में कोरोना वायरस से संक्रमण के पहले 3 मामलों की पुष्टि की.
इटली में कोरोना वायरस से संक्रमित लोगों की संख्या बढ़कर 7,300 से अधिक हो गई है. एक ही दिन में संक्रमण के इतने मामले सामने आने के बाद इटली ने 2 करोड़ से अधिक मास्क के ऑर्डर दिए हैं. यहां सिनेमाघर, थियेटर और संग्रहालय बंद रखने का आदेश है. इटली ने कोरोना वायरस को फैलने से रोकने के लिए मिलान शहर सहित उत्तरी इटली के कई इलाकों को लगभग बंद रखने का आदेश दिया है.
दक्षिण कोरिया के सैकड़ों चर्च रविवार को बंद रहे. दक्षिण कोरिया में मरने वालों की संख्या 50 हो गई है. पराग्वे में कोरोना वायरस का पहला मामला सामने आया है. फ्रांस ने एक हजार से ज्यादा लोगों की सभा पर प्रतिबंध लगा दिया है.
