प्रधानमंत्री नरेंद्र मोदी ने कुंभ की यात्रा के दौरान स्वच्छ आभार कार्यक्रम को संबोधित किया। इस अवसर पर प्रधानमंत्री ने महात्मा गांधी को याद करते हुए कहा कि स्वच्छ कुम्भ ऐसे समय में हो रहा है जब देश राष्ट्रपिता महात्मा गांधी की 150वीं जयंती मना रहा है।  
प्रधानमंत्री नरेन्द्र मोदी ने प्रयागराज में कुंभ दौरे के दौरान स्वच्छ कुंभ, स्वच्छ आभार कार्यक्रम में हिस्सा लिया। इस दौरान पीएम मोदी ने कुंभ मेले के सफल आयोजन में अहम भूमिका निभाने वाले सफाई कर्मचारियों, स्वच्छाग्रहियों, पुलिस के जवानों और नाविकों को स्वच्छ कुंभ, स्वच्छ आभार पुरस्कार प्रदान किया। इस मौके पर स्वच्छ सेवा सम्मान डिजिटल कोष की घोषणा भी गई। 
कार्यक्रम को संबोधित करते हुए पीएम मोदी ने कुंभ को दिव्य और भव्य बनाने वाले स्वयं सेवकों और सुरक्षाकर्मियों के प्रति आभार व्यक्त किया। उन्होंने कहा कि कुंभ के आयोजन ने सभी का ध्यान अपनी तरफ खींचा है। पिछली बार मैं जब यहां आया था तो मैंने कहा था कि इस बार का कुंभ अध्यात्म, आस्था और आधुनिकता की त्रिवेणी बनेगा। मुझे खुशी है कि आप सभी ने अपनी तपस्या से इस विचार को साकार किया है। तपस्या के क्षेत्र को तकनीक से जोड़ कर जो अद्भुत संगम बनाया गया उसने भी सभी का ध्यान खींचा है.
सियोल में मिले पीस प्राइज का जिक्र करते हुए पीएम मोदी ने कहा कि उन्हें पुरस्कार के तौर पर जो 1.30 करोड़ रुपए की राशि मिली थी उसे भी उन्होंने नमामी गंगे मिशन को समर्पित कर दिया। उन्होंने कहा कि इस अभियान के तहत प्रयागराज में गंगा में गिरने वाले 32 नाले बंद कराए गए हैं। प्रधानमंत्री ने कहा कि प्रयागराज में कुंभ के लिए पहली बार स्थायी व्यवस्था की गई। प्रधानमंत्री नरेंद्र मोदी ने कहा कि कुंभ के सफल आयोजन से यह साबित हो गया है कि देश के लिए नामुमकिन कुछ भी नहीं है। 
