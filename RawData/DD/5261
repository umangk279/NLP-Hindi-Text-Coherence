इसराइल में चुनाव के बाद भी सरकार गठन को लेकर अभी संशय बरकरार है। बेंजामिन नेतन्याहू के गठबंधन सरकार के प्रस्ताव पर विपक्षी नेता गैंट्ज ने खुद प्रधानमंत्री पर दावा ठोका है। जिसके बाद अब देश में एक और चुनाव होने की संभावना बढ़ गई है। 
इस्राइल में एक साल में हुए दूसरी बार हुए चुनाव में किसी भी पार्टी को सरकार बनाने के लिए पूर्ण बहुमत न मिलने के बाद गतिरोध की स्थिति पैदा हो गई है। इस्राइल के प्रधानमंत्री बेंजामिन नेतन्याहू के मुख्य प्रतिद्वंद्वी बेनी गैंट्ज ने गठबंधन सरकार बनाने का नेतन्याहू का प्रस्ताव ठुकरा दिया है। नेतन्याहू ने ब्लू एंड व्हाइट पार्टी के नेता गैंट्ज से उनके साथ मिलकर एकता सरकार बनाने की अपील की थी ताकि तीसरी बार चुनाव की नौबत न आए। गुरुवार को देश में 5 महीने के अंदर दूसरी बार हुए चुनाव की 99 प्रतिशत मतगणना खत्म होने के बाद गैंट्ज की ब्लू एंड व्हाइट पार्टी को इस्राइल की 120 सीटों वाली संसद में 32 सीटें प्राप्त हुई हैं, जबकि नेतन्याहू की लिकुद पार्टी को 31 सीटें मिली हैं।
