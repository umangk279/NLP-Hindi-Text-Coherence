काशी में कल प्रधानमंत्री नरेन्द्र मोदी 30 से अधिक परियोजनाओं समेत 430 बिस्तर वाले सुपर स्पेशलिटी अस्पताल का उद्घाटन करेंगे। साथ ही तीन ज्योतिर्लिंगों से जोड़ने वाली महाकाल एक्सप्रेस को हरी झंडी भी दिखाएंगे। अपने इस दौरे में पीएम मोदी श्री जगद्गुरु विश्वाराध्य गुरुकुल के शताब्दी समारोह में भी शामिल होंगे।   
कल 16 फरवरी को प्रधानमंत्री नरेंद्र मोदी काशी में होंगे। काशी उनका संसदीय क्षेत्र है। जहां उनके स्वागत की जोर शोर से तैयारियां की गई हैं। अपनी इस यात्रा के जरिए पीएम मोदी काशी को कई सौगात देंगे।
प्रधानमंत्री नरेन्द्र मोदी पंडित दीनदयाल उपाध्याय स्मारक केंद्र राष्ट्र को समर्पित करेंगे। इसी आयोजन में वे पंडित दीनदयाल उपाध्याय की 63 फुट की पंच धातु की प्रतिमा का भी अनावरण करेंगे। यह देश में पंडित दीनदयाल उपाध्याय की सबसे बड़ी प्रतिमा है। 200 से अधिक शिल्पकारों ने एक वर्ष तक दिन रात काम करके इस प्रतिमा को पूरा किया है।
प्रधानमंत्री नरेंद्र मोदी की वाराणसी यात्रा को लेकर अस्सी घाट के लोगों में खासा उत्साह है। लोग यहां अब खुलकर वाराणसी में आए बदलाव को लेकर बात करने लगे हैं। 
