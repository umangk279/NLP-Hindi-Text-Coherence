दिनेश कार्तिक के अंतिम गेंद पर लगाए छक्के की मदद से भारत ने निधास ट्रॉफी का खिताब जीत लिया है. रोमांचक फाइनल में बांग्लादेश ने भारत के सामने जीत के लिए 167 रन का लक्ष्य रखा. भारत ने 4 विकेट खोकर अंतिम गेंद तक चले मक़ाबले को जीत लिया. 
इससे पहले रोहित शर्मा और शिखर धवन ने भारत को तेज शुरुआत देने की कोशिश की. हालांकि धवन 10 रन बनाकर आउट हो गए. तीसरे नंबर पर आए सुरेश रैना खाता भी नहीं खोल पाए और विकेट के पीछे कैच आउट हो गए.
2 विकेट गिर जाने के बाद रोहित शर्मा ने केएल राहुल के साथ मिलकर तेजी से रन बनाने का सिलसिला जारी रखा. राहुल 24 रन बनाकर आउट हुए. दूसरे छोर पर रोहित ने अपना अर्धशतक पूरा किया. वो 56 रन बनाकर आउट हुए. मनीष पांडे 28 रन बनाकर आउट हुए.
मैच के 19वें ओवर में दिनेश कार्तिक ने 2 छक्के और 2 चौके लगाकर 20 रन जोड़े. मैच की अंतिम गेंद पर भारत को जीत के लिए 5 रन चाहिए थे. कार्तिक ने छक्का लगाकर भारत को 4 विकेट से रोमांचक जीत दिला दी. वो 8 गेंदों पर 29 रन बनाकर नाबाद रहे.
इससे पहले टॉस हारकर पहले बल्लेबाजी करने उतरी बांग्लादेश की शुरुआत बेहद खराब रही. वाशिंगटन सुंदर ने लिटन दास को 11 के स्कोर पर रैना के हाथों कैच कराया. वहीं तमीम इकबाल 15 रन बनाकर युजवेंद्र चहल की गेंद पर कैच आउट हुए. इसी ओवर में चहल ने सौम्य सरकार को आउट करके भारत को तीसरी सफलता दिलाई. रहीम को 9 रन पर आउट करके चहल ने अपना तीसरा विकेट लिया.
महमुदुल्लाह 21 रन बनाकर रन आउट हुए. दूसरे छोर पर सब्बीर रहमान ने अपना अर्धशतक पूरा करने में सफलता पाई. वहीं शाकिब अल हसन 7 रन बनाकर रन आउट हुए. सब्बीर 77 रन बनाकर उनादकट की गेंद पर बोल्ड हुए. पारी के अंतिम ओवर में शार्दुल की गेंद पर मेहदी हसन ने 18 रन बनाए, जिसकी मदद से बांग्लादेश ने निर्धारित 20 ओवर में 8 विकेट पर 166 रन बनाने में सफलता पाई.
