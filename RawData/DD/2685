भारतीय रिजर्व बैंक ने यस बैंक के पुनर्गठन के मसौदे की योजना की घोषणा की, वित्त मंत्री ने कहा येस बैंक के बैड लोन एनडीए के सत्ता में आने के पहले से, खाताधारकों को दिया भरोसा ,कहा- उनका पैसा पूरी तरह से सुरक्षित।  
नकदी संकट से जूझ रहे निजी क्षेत्र के येस बैंक पर रोक लगाते हुए उसके निदेशक मंडल को भंग करने के आरबीआई के फैसले के बाद सरकार ने बैंक के खाताधारकों को भरोसा दिलाया है कि उनका पैसा पूरी तरह से सुरक्षित है । वित्त मंत्री निर्मला सीतारमण ने कहा कि वो इस मामले में रिजर्व बैंक के साथ लगातार संपर्क में है और  मुद्दों का तेजी से समाधान करने के लिए काम किया जा रहा है। वित्त मंत्री ने कहा आरबीआई का यह कदम जमाकर्ताओं, बैंक और अर्थव्यवस्था के हित में उठाया गया हैं। 
रिजर्व बैंक ने गुरुवार को सरकार से मशविरा करने के बाद येस बैंक पर रोक लगायी और उसके निदेशक मंडल को तत्काल प्रभाव से भंग कर दिया है। वहीं बैंक के ग्राहकों पर भी 50,000 रुपये मासिक तक निकासी करने की रोक लगायी है। येस बैंक किसी भी तरह का नया ऋण वितरण या निवेश भी नहीं कर सकेगा।  उन्होंने साफ तौर पर कहा कि एनडीए सरकार के सत्ता में आने से पहले ही येस बैंक तमाम उन कंपनियों को लोन दे दिया था जिनकी हालत बाद में खराब होती गयी । 
अगले एक महीने के लिए रिजर्व बैंक ने भारतीय स्टेट बैंक के पूर्व मुख्य वित्त अधिकारी प्रशांत कुमार को येस बैंक का प्रशासक नियूक्त किया है। प्रशांत कुमार ने शुक्रवार को येस बैंक के प्रशासक का पदभार ग्रहण कर लिया।  वहीं फैसले को सही ठहराते हुए रिजर्व बैंक के गवर्नर शक्तिकांत दास ने कहा है कि बैंक से जुड़े मुद्दों का समाधान 'बहुत जल्दी' कर लिया जाएगा। उन्होंने भरोसा दिया कि  बैंकिंग क्षेत्र पूरी तरह से सुचारू और सुरक्षित बना रहेगा । मुख्य आर्थिक सलाहकार ने भी येस बैंक के ग्राहकों के हितों की सुरक्षा का आश्वासन दिया है।   
इस बीच देश के सबसे बड़े बैंक एसबीआई के निदेशक मंडल ने नकदी संकट से जूझ रहे येस बैंक में निवेश के लिए 'सैद्धांतिक' स्वीकृति दे दी है। येस बैंक पर रिजर्व बैंक के  फैसले का असर शुक्रवार को भारतीय शेयर बाजार पर दिखा और मार्केट में जोरदार गिरावट देखी गयी । एक समय बाजार 1459 अंक नीचे गिर गया था और अंत में बाजार 894 अंक गिरकर बंद हुआ।  येस बैंक का शेयर 25 प्रतिशत गिरकर खुला और सुबह के कारोबार में यह 50 प्रतिशत तक नीचे चला गया। शेयर बाजार के बंद होने तक येस बैंक का शेयर 56 फीसदी गिरकर बंद हुआ। 
