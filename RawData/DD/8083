प्रधानमंत्री नरेंद्र मोदी ने जनऔषधि दिवस पर वीडियो कॉंफ्रेंसिंग के ज़रिए योजना के लाभार्थियों से सीधा संवाद करते हुए कहा -कि हर नागरिक तक सस्ती स्वास्थय सेवाएं उपलब्ध कराना सरकार की प्राथमिकता है। प्रधानमंत्री ने अरुणाचल प्रदेश, सिक्किम और त्रिपुरा एकीकृत कमांड और नियंत्रण केंद्रों का उद्घाटन भी किया।   
प्रधानमंत्री नरेन्द्र मोदी ने कहा है कि जनऔषधि परियोजना से देश भर में लोगों को किफायती दामों पर ज़रूरी दवाईयां तो मिल ही रही हैं वे अपनी मेहनत की कमाई के बड़े हिस्से की बचत भी कर पा रहे हैं। वे आज वीडियो कॉन्फ़्रेंसिंग के ज़रिये देश भर में प्रधानमंत्री भारतीय जनऔषधि परियोजना के लाभार्थियों से बातचीत कर रहे थे। 
प्रधानमंत्री ने कहा कि देश में स्वास्थ्य क्षेत्र को गति और स्वास्थ्य सेवाओं में बेहतरी के लिए पिछले साढ़े चार वर्षों में देश भर में 15 एम्स या तो बन गए हैं या बनाए जा रहे हैं। प्रधानमंत्री ने कहा कि उनकी सरकार ने देश भर में 31,000 एमबीबीएस और पोस्ट ग्रेजुएशन सीटों का इजाफ़ा किया गया है।
प्रधानमंत्री ने पिछली सरकार पर निशाना साधते हुए कहा कि स्वास्थ्य क्षेत्र के विकास पर आवश्यक ध्यान नहीं दिया गया। उन्होंने बताया कि एनडीए सरकार ने आम लोगों को बेहतर स्वास्थ्य सुविधाएं मुहैया कराने के लिए 5000 केन्द्रों की स्थापना की गई है। 
प्रधानमंत्री मोदी ने कहा कि सरकार स्वास्थ्य क्षेत्र को संम्पूर्ण रूप से बदलने की कोशिश कर रही है। अब कोई भी समस्या लोगों के सामने नहीं होगी बल्कि समाधान होंगे।
प्रधानमंत्री नरेंद्र मोदी ने राजस्थान के बीकानेर, गुजरात के सूरत, दिल्ली और उत्तर प्रदेश के लखनऊ के प्रधानमंत्री भारतीय जनऔषधि परियोजना के लाभार्थियों से बातचीत की। लाभार्थियों ने इस योजना के लिए प्रधानमंत्री का धन्यवाद करते हुए कहा कि इस योजना से उन्हें किफायती कीमतों में अच्छी स्वास्थ्य सेवा मिल रही है।
