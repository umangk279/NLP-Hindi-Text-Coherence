 बिहार विधानसभा में भाजपा-जदयू गठबंधन की सरकार ने विश्वास मत जीता। विधानसभा में भारी हंगामे के बीच नीतीश कुमार के पक्ष में 131 वोट पड़े तो विरोध में 108 वोट ।   
 नीतीश कुमार के नेतृत्‍व वाली भाजपा और जनता दल यूनाइटेड गठबंधन सरकार ने आज बिहार विधानसभा में विश्वास मत जीत लिया है। नीतीश सरकार के पक्ष में 131 मत पड़े, वहीं विश्वास मत के विरोध में 108 मत डाले गए। चार विधायकों ने मतदान में हिस्सा नहीं लिया। 
करीब चार साल बाद बिहार में ये जोड़ी फिर से सत्ता में है । 2013 में अलग होने के बाद वक्त ने फिर ऐसी पलटी मारी की लंबे समय तक बिहार के सीएम और डिप्टी सीएम का पद संभालने वाले नीतीश कुमार और सुशील कुमार मोदी फिर एक साथ आ गए हैं । ये छठा मौका है जब नीतीश ने राज्य की बागडोर संभाली है । नीतीश के साथ ही बिहार बीजेपी के दिग्गज नेता सुशील कुमार मोदी को उपमुख्यमंत्री पद की शपथ दिलायी गयी । शपथ ग्रहण के बाद नीतीश  कुमार ने अपने फैसले को बिहार के हित में बताते  कहा कि ये बिहार और उसकी जनता के पक्ष में होगा।
इस बीच आरजेडी ने राज्य में विरोध प्रदर्शन किया ।  फैसले के खिलाफ अदालत का दरवाजा खटखटाने के साथसाथ जनता के बीच जाने का एलान भी किया है । वैसे लालू की पार्टी में विरोध के सुर उभरे और कुछ विधायकों ने कहा कि लालू के पुत्रमोह के चलते गठबंधन टूटा है । वहीं जेडीयू के वरिष्ठ नेता शरद यादव के भी नाराज होने की खबरें है जिन्हें मनाने की कोशिशें जारी हैं । कुल मिलाकर  महज 24 घंटे के भीतर बिहार की सियासी तस्वीर पूरी तरह बदल गई।  एक दिन पहले ही  मुख्यमंत्री पद से इस्तीफा देकर लालू यादव को धता बताने वाले नीतीश ने अपने 17 साल पुराने सहयोगी बीजेपी का दामन थामा और फिर से सत्ता पर काबिज हो गए । 
