पर्यटन को बढ़ावा देने के लिए देश भर में आज मनाया जाएगा पर्यटन पर्व, 5 से 25 अक्टूबर तक मनाया जायेगा 'पर्यटन पर्व' 
 प्रधानमंत्री नरेंद्र मोदी के लोगों से देश में घूमने और उसके विविधता को समझाने का आह्वान करने के कुछ दिनों बाद पर्यटन मंत्रालय ने भारतीयों के अपने देश घूमने के लिये पर्यटन पर्व मनाने की एक पहल शुरू की है। पर्यटन को बढ़ावा देने के लिए देश भर में आज से पर्यटन पर्व मनाया जा रहा है। बीस दिनों तक चलने वाले पर्व में राज्य सरकारें और 18 अन्य मंत्रालय इस में शामिल हों रहे है। केंद्रीय पर्यटन मंत्री के जे अल्फोंस ने कहा कि पर्यटन पर्व के दौरान मंत्रालय दो अभियान, देखो अपना देश और पर्यटन सबके लिए चलायेगा। पर्यटन पर्व की शुरुआत आज से राष्ट्रीय राजधानी स्थित हुमायूँ के मक़बरे से होगी। 
25 अक्टूबर को इण्डिया गेट पर होने वाले समापन समारोह में राष्ट्रपति रामनाथ कोविंद भी मौजूद रहेंगे। इस पर्व को सफल बनाने के लिए अन्य मंत्रालय भी कई कार्यक्रम आयोजित करेंगे। स्वच्छता ही सेवा का नारा देकर पर्यटन केंद्रों का साफ़ रखने का आह्वान भी किया जाएगा। मंत्रालय एतिहासिक धरोहरों की साफ़ सफ़ाई के लिए भी विशेष अभियान चलाएगा। पर्यटन मंत्री ने कहा कि मंत्रालय की योजना है कि लोग कश्मीर और पूर्वोत्तर भारत पर भी फ़ोकस करें। ये दोनों क्षेत्र ऐसे हैं जो अपेक्षाकृत अलग थलग पड़े हैं और चुनौती भरे हैं। पर्यटन पर्व के दौरान वीडियोग्राफ़ी, फ़ोटोग्राफ़ी प्रतियोगिताओं का आयोजन भी होगा।
