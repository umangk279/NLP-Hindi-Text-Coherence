पाकिस्तान एक बार फिर से संयुक्त राष्ट्र में शर्मसार हुआ। आतंकवाद को समर्थन देने के लिए भारत ने फिर किया पाकिस्तान को बेनकाब किया है। अफगानिस्तान ने पाकिस्तान को फाइनेंशल एक्शन टास्क फोर्स- एफएटीएफ सूची में डाले जाने पर संयुक्त राष्ट्र सुरक्षा परिषद में जताई खुशी। 
दुनिया भर के सामने झूठ का मुखौटा पहने पाकिस्तान का असली चेहरा एक बार फिर बेनकाब हो गया है। अंतरराष्ट्रीय मंच पर कश्मीर का मुद्दा उठाने पर भारत ने पाकिस्तान को एक बार फिर करारा जवाब दिया है। संयुक्त राष्ट्र मानवाधिकार परिषद में पाकिस्तान ने कश्मीर में कथित मानवाधिकारों के उल्लंघन का मामला उठाया था। इस पर जवाब देने के अपने अधिकार का इस्तेमाल करते हुए भारत ने कड़ी प्रतिक्रिया दी है।
भारत ने कहा कि पाकिस्तान की यह आदत बन चुकी है कि वह भारत के आंतरिक मामलों में दखल देते हुए जम्मू और कश्मीर को लेकर परिषद को गुमराह करने की कोशिश करता है। भारतीय प्रतिनिधि ने पाकिस्तान के इस रवैये पर कड़ा विरोध दर्ज कराया। भारत ने कहा कि कि परिषद में मानवाधिकारों को लेकर झूठी चिंता वह मुल्क जता रहा है जिसने बलूचिस्तान, सिंध, खैबर पख्तूनख्वा और पाक अधिकृत कश्मीर के लोगों पर जुल्म किए हैं।
उधर अफगानिस्तान ने भी संयुक्त राष्ट्र सुरक्षा परिषद में पाकिस्तान को फाइनेंशल एक्शन टास्क फोर्स- एफएटीएफ सूची में डाले जाने के फैसले पर खुशी जताई है। हाल ही में एफएटीएफ की बैठक में पाकिस्तान को 'ग्रे लिस्ट' में शामिल करने का फैसला किया गया है। ग्रे लिस्ट में शामिल देशों पर टेरर फंडिंग के लिए कड़ी निगरानी रखी जाती है। 
