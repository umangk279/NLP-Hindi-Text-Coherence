कोविड-19 संक्रमण रोकने के लिए कई देशों ने फिर से पाबंदी लगा दी है। बुल्गारिया की सीमा से होकर यूनान जाने वाले सभी यात्रियों के लिए बुधवार से कोविड-19 की जांच रिपोर्ट साथ में रखना जरूरी हो गया। ऐसे लोगों को ही जाने की अनुमति होगी जिनमें संक्रमण नहीं होगा। 
कोरोना वायरस के संक्रमण को रोकने के लिए दुनिया के कई देशों ने फिर से पाबंदी लगायी है। बुल्गारिया की सीमा से होकर यूनान जाने वाले सभी यात्रियों के लिए बुधवार से कोविड-19 की जांच रिपोर्ट साथ में रखना जरूरी बना दिया गया है । ऐसे लोगों को ही जाने की अनुमति होगी जिनमें संक्रमण नहीं होगा और यह जांच रिपोर्ट तीन दिन के भीतर की होनी चाहिए।
नए नियमों के कारण यात्रियों की संख्या घटने का अनुमान है। ऑस्ट्रेलिया के दूसरे सबसे बड़े शहर मेलबर्न के नागरिकों को लॉकडाउन के नियमों का पालन करने या कड़ी पाबंदी का सामना करने के लिए तैयार रहने को कहा गया है। अमेरिका के जॉन हॉपकिंस विश्वविद्यालय के मुताबिक दुनियाभर में कोरोना वायरस के 1.3 करोड़ से ज्यादा मामले आए हैं और 5,78,000 से अधिक लोगों की मौत हुई है।
तेजी से फैल रहे संक्रमण और सरकार विरोधी प्रदर्शनों का सामना कर रहे सर्बिया में 10 से ज्यादा लोगों के इकट्ठा होने पर पाबंदी लगा दी गयी है। हांगकांग पर भी नयी पाबंदी का असर पड़ा है । यहां पर चार से ज्यादा लोगों के इकट्ठा होने पर प्रतिबंध लगा दिया गया है और शाम छह बजे के बाद रेस्तरां में बैठने की इजाजत नहीं होगी।
एक सप्ताह के लिए जिम और कुछ अन्य कारोबार भी बंद रहेंगे। संक्रमण के मामले बढ़ने पर इजराइल ने पिछले सप्ताह फिर से पाबंदी लगा दी और कार्यक्रम, लाइव शो, बार, क्लबों को बंद कर दिया। अफ्रीका के सबसे विकसित देश दक्षिण अफ्रीका ने भी नए उपाए किए हैं । शराब की बिक्री रोक दी गयी है और रात में कर्फ्यू लगा दिया गया है।
स्पेन में उत्तर-पूर्वी कातालूनिया क्षेत्र में प्रशासन ने संक्रमण को रोकने के लिए कुछ नए कदम उठाए हैं। स्वास्थ्य विशेषज्ञों ने जांच बढ़ाने तथा संक्रमित व्यक्ति के संपर्क में आने वालों की तलाश का काम तेज करने को कहा है। जापान की राजधानी तोक्यो की गवर्नर यूरिको कोइकी ने बुधवार को कहा कि शहर में संक्रमण के प्रसार के कारण सतर्क रहने की जरूरत है।
उन्होंने शहर के निवासियों और अन्य लोगों से एहतियाती उपाय करने को कहा है। उधर, बेलारूस के प्रधानमंत्री रोमन गोलोवचेंको ने ‘आगामी दिनों में’ रूस के साथ लगी सीमा को खोलने और परिवहन संपर्क बहाल करने की घोषणा की है ।
 
