संसद का मॉनसून सत्र आज से शुरू हो गया है। कोविड संक्रमण को देखते हुए सत्र का आयोजन दो पारियों में- सुबह नौ बजे से दिन के एक बजे तक, और दिन के तीन बजे से शाम सात बजे तक होगा। केवल आज को छोडकर राज्‍यसभा की कार्यवाही सुबह की पारी में और लोकसभा की शाम पारी में होगी। 
सत्र के दौरान पहली अक्‍तूबर तक 18 बैठकों में 45 विधेयक और दो वित्तीय प्रस्ताव सदन के पटल पर रखे जाएंगे। 11 विधेयक अध्‍यादेशों के स्‍थान पर लाए जाएंगे।
इनमें किसान उत्‍पाद व्‍यापार और वाणिज्‍य(संवर्धन और सुविधा) विधेयक-2020, भारतीय औषधि केन्‍द्रीय परिषद संशोधन विधेयक 2020, आवश्‍यक वस्‍तु  संशोधन विधेयक-2020, बैंकिंग विनियमन संशोधन विधेयक 2020, महामारी रोग संशोधन विधेयक 2020 तथा मंत्रियों के वेतन और भत्‍तों में संशोधन संबंधी विधेयक 2020 शामिल हैं।
