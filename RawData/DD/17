पूर्व केंद्रीय मंत्री और लोक जनशक्ति पार्टी नेता रामविलास पासवान को आज पटना में दिघा घाट पर अंतिम विदाई दी गई। यहां गंगा घाट पर पूर्ण राजकीय सम्‍मान के साथ अंतिम संस्कार किया गया। दिवंगत नेता को बिहार के मुख्यमंत्री नीतीश कुमार, केंद्रीय मंत्री रविशंकर प्रसाद, गिरिराज सिंह, नित्यानंद राय, उपमुख्यमंत्री सुशील मोदी सहित कई नेताओं ने दी श्रद्धांजलि। 
और इस तरह रामविलास पासवान पंचतत्व में विलीन हो गए। बिहार के कद्दावर नेता और केंद्रीय मंत्री रहे रामविलास पासवान का शनिवार को पूरे राजकीय सम्मान के साथ बिहार के पटना के पास दीघा स्थित जनार्दन घाट पर अंतिम संस्कार किया गया। गार्ड ऑफ ऑनर के बीच पासवान के पुत्र और सांसद चिराग पासवान ने उन्हें मुखाग्नि दी। लोक जनशक्ति पार्टी के संस्थापक दिवंगत रामविलास पासवान के अंतिम संस्कार में दलों का भेद नहीं दिखा और उनकी अंतिम यात्रा में सभी राजनीतिक दलों के नेताओं की मौजूदगी दिखी। अंतिम संस्कार के दौरान दीघा स्थित घाट पर भारी संख्या में लोग मौजूद थे और ‘रामविलास अमर रहें’ के नारे लगा रहे थे । काफी संख्या में लोग दीघा घाट पर अपने नेता की एक अंतिम झलक पाने के लिये पहुंचे थे। इससे पहले लोजपा के संस्थापक रहे रामविलास पासवान की अंतिम यात्रा जब श्मशान घाट के लिए निकली तो सभी की आंखें नम हो गई। पटना के दीघा घाट पर रामविलास पासवान के अंतिम संस्कार में सीएम नीतीश कुमार, केंद्रीय मंत्री रविशंकर प्रसाद, गिरिराज सिंह, नित्यानंद राय, उपमुख्यमंत्री सुशील मोदी सभी मौजूद रहे। केंद्रीय मंत्री रविशंकर प्रसाद ने कहा कि रामविलास जी बिहार ही नहीं, देश के नेता थे, वो एक जन नेता थे। 
इससे पहले रामविलास पासवान के पार्थिव शरीर को पटना स्थित लोजपा के दफ्तर में रखा गया, जहां उनके अंतिम दर्शनों के लिए लोगों का हुजूम लगा रहा। पासवान के पार्थिव शरीर पर तमाम दूसरे नेताओं के साथ साथ बिहार के मुख्यमंत्री नीतीश कुमार ने भी श्रद्धांजलि अर्पित की। गौरतलब है कि लंबी बीमारी के बाद गुरुवार देर शाम पासवान का निधन हो गया था। 74 वर्षीय पासवान पिछले कई दिनों से दिल्ली के एक निजी अस्पताल में भर्ती थे। अभी कुछ दिनों पहले ही उनके हृदय का ऑपरेशन भी हुआ था।
