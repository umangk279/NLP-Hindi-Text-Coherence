राजस्‍थान में मुख्‍यमंत्री अशोक गहलोत समर्थक विधायकों और वरिष्‍ठ नेताओं के साथ शुक्रवार दोपहर राजभवन पहुंचे और तुरन्‍त विधानसभा सत्र बुलाने की मांग की. राज्‍यपाल ने विधायकों से कहा कि उन्‍हें राज्‍य में मौजूदा स्थिति में मद्देनज़र कानूनी राय लेनी है. राज्‍यपाल के आश्‍वासन के बाद भी कांग्रेस विधायक, निर्दलीय विधायक और सरकार का समर्थन कर रहे विधायक राजभवन में मौजूद हैं. 
राजभवन के बाहर संवाददाताओं से बातचीत में मुख्‍यमंत्री अशोक गहलोत ने कहा कि यदि राज्‍यपाल विधानसभा सत्र बुलाने की अनुमति दें तो बहुमत सिद्ध किया जाएगा. उन्‍होंने कहा कि वे राज्‍यपाल के पत्र की प्रतीक्षा कर रहे हैं. उसके बाद अगली कार्रवाई का फैसला किया जाएगा.
दूसरी तरफ भारतीय जनता पार्टी में भी इस मुद्दे पर ठोस रुख अपना लिया है. वरिष्‍ठ भाजपा नेताओं ने जयपुर में संवाददाता सम्‍मेलन को संबोधित किया. उन्‍होंने कहा कि राज्‍य के संवैधानिक प्रमुख पर अनावश्‍यक दबाव डाला जा रहा है जो अनुचित है. विपक्ष के नेता गुलाब चंद कटारिया ने कहा कि मुख्‍यमंत्री और कांग्रेस विधायकों ने आज सभी तरह की मर्यादायें तार-तार कर दी. उन्‍होंने कहा कि सत्र बुलाने का अधिकार राज्‍यपाल के पास है, इसलिए उन पर अनावश्‍यक दबाव डालना गलत है.
