कर्नाटक में गठबंधन सरकार का संकट लगातार गहराता जा रहा है. राजनीतिक संकट से उबरने के लिए बेंगलुरु में जेडीएस विधायक दल की बैठक हुई, जिसमें मुख्यमंत्री एचडी कुमारस्वामी और जेडीएस के वरिष्ठ नेता एचडी देवगौड़ा के अलावा कांग्रेस के वरिष्ठ नेता सिद्धारमैया और शिव कुमार समेत कई वरिष्ठ नेताओं हिस्सा लिया.   
उपमुख्यमंत्री परमेश्वर ने सुबह नाश्ते मंत्रियों की बैठक बुलाई है. मंत्रिमंडल में बागी विधायकों की जगह बनाने के लिए मंत्रियों से इस्तीफे के मुद्दे चर्चा होने की संभवना है.
केंद्रीय मंत्री और भाजपा नेता प्रह्लाद जोशी ने कर्नाटक में चल रहे घटनाक्राम के लिए कांग्रेस को जिम्मेदार ठहराया है. उन्होंने कहा कि यह सब जेडीएस नेता एचडी देवगौड़ा और उनके परिवार को सत्ता से बाहर करने की कांग्रेस की साजिश है.
उधर जेडीएस ने अपने सभी विधायकों की बैठक बुलाई है और दावा किया है कि हम भी अपने सभी विधायकों के साथ मसले को सुलझा लेंगे. वहीं कांग्रेस के संकटमोचक कह जाने वाले डीके शिवकुमार का कहना है कि जल्द ही मामला शांत हो जाएगा. जेडीएस प्रमुख एचडी देवगौड़ा से उनके आवास पर मुलाक़ात करने के बाद उन्होंने यह बात कही.
इससे पहले कर्नाटक की हलचल पर भाजपा प्रवक्ता जीवीएल नरसिम्हा राव ने कहा कि कांग्रेस विधायकों का पार्टी के नेतृत्व से मोहभंग हो गया है. उन्होंने उन सभी आशंकाओं को ख़ारिज किया, जिसमें दावा किया जा रहा था कि भाजपा इस पूरे घटनाक्रम के पीछे है. जीवीएल ने कहा कि कांग्रेस अपने विधायकों को संभाल पाने में नाकाम है और वो भाजपा पर इल्जाम लगा रही है.
कांग्रेस नेता और पूर्व मुख्यमंत्री सिद्धारमैया ने इन ख़बरों के बीच कहा कि पार्टी के सभी विधायकों से उनका संपर्क बना हुआ है और वे सभी पार्टी के प्रति समर्पित हैं.
