सऊदी अरब ने भारत की ऊर्जा ज़रूरतों को पूरा करने की जताई प्रतिबद्धता। कहा, बाज़ार में स्थिरता बनाए रखने के लिए वह अन्य तेल उत्पादकों के साथ करेगा काम।  
सऊदी अरब ने कहा है कि वह भारत की ऊर्जा जरूरतों को पूरा करने के लिए प्रतिबद्ध है। भारत में सऊदी अरब के राजदूत सऊद बिन मोहम्‍मद अल सती ने कहा कि उनके देश के तेल शोधन संयंत्रों पर अब तक का सबसे बड़ा हमला हुआ है। इसके बावजूद सऊदी अरब अन्‍य तेल उत्‍पादक देशों के साथ मिलकर अंतरराष्ट्रीय बाजार में तेल आपूर्ति सामान्‍य बनाये रखने की कोशिश करेगा।
एक सवाल के जवाब में राजदूत ने कहा कि ईरान पर प्रतिबंधों के कारण तेल आयात में कमी होने की स्थिति में भारत को तेल की आपूर्ति बढ़ाई जाएगी।   उन्‍होंने कहा कि तेल संयंत्र पर हुए हमले की जांच के लिए संयुक्‍त राष्‍ट्र और अंतर्राष्‍ट्रीय विशेषज्ञों की मदद ली जाएगी। उन्‍होंने हमले के खिलाफ भारत से मिले समर्थन के लिए आभार जताया। 
