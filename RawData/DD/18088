प्रधानमंत्री मोदी और इजरायल के पीएम बेंजामिन नेतन्याहू के बीच द्विपक्षीय वार्ता के बाद भारत और इजरायल के बीच अंतरिक्ष, कृषि और जल प्रबंधन के क्षेत्रों में सहयोग के लिए 7 महत्वपूर्ण समझौतों पर हुए हस्ताक्षर. 
इजरायल दौरे के दूसरे दिन प्रधानमंत्री मोदी ने आज इज़रायल के प्रधानमंत्री बेंजामिन नेतन्याहू से मुलाकात की। द्वीपक्षीय और प्रतिनिधिमंडल स्तर की वार्ता के बाद भारत और इज़रायल ने विभिन्न क्षेत्रों में सात समझौतों पर हस्ताक्षर किए। दोनों देशों के बीच कृषि, जल प्रबंधन और तकनीक से संबंधित सहमति पत्र पर हस्ताक्षर किए गए।
इस मौके पर एक साझा बयान में प्रधानमंत्री नरेंद्र मोदी ने कहा कि इज़रायल नवोन्मेष, जल और कृषि प्रबंधन में अग्रणी देश है। प्रधानमंत्री ने कहा कि हम कई महत्वपूर्ण क्षेत्रों में उत्पादकता बढ़ाने के लिए काम कर रहे हैं और हमारे वैज्ञानिक इस लक्ष्य को हासिल करने के लिए साथ मिलकर काम कर रहे हैं। प्रधानमंत्री मोदी ने कहा कि भारत ने उसी तरह से हिंसा और आतंकी हमलों को झेला है जिस तरह से इज़रायल ने। पीएम मोदी ने कहा कि दोनों देशों ने अपने रणनीतिक हितों की रक्षा करने पर सहमति जताई है।
इज़रायल के प्रधानमंत्री बेंजामिन नेतनयाहू ने मोदी के साथ वार्ता के बाद कहा कि हमें आतंकवाद की शक्तियां चुनौती दे रही हैं। हमने इस क्षेत्र में सहयोग पर सहमति जताई है। उन्होने कहा कि भारत और इजरायल दुनिया में बदलाव ला सकते हैं। प्रधानमंत्री मोदी ने प्रधानमंत्री बेंजामिन नेतन्याहू और उनकी पत्नी को भारत आने का निमंत्रण दिया।
