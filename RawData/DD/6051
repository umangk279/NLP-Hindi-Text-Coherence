गुजरात के वडोदरा में भारी बारिश और बाढ़ से 4 लोगों के मरने की आशंका। एनडीआरएफ, सेना और राज्य की एजेंसियों ने 4400 से ज्यादा लोगों को बचाया।  
देश के कई हिस्से इस वक्त भारी बारिश औऱ बाढ़ की त्रासदी झेल रहे हैं। बिहार और असम के बाद अब गुजरात के बड़ोदरा शहर में भारी बारिश के कारण जल जमाव की स्थिति पैदा हो गई है। चार हजार से अधिक लोगों को निचले इलाकों से सुरक्षित स्‍थानों पर ले जाया गया है। राहत और बचाव कार्यो में एनडीआरएफ और राज्‍य आपदा मोचन बल के दल लगाए गए है।
इसके अलावा सेना की दो कंपनियां और राज्‍य सरकार के विभिन्‍न पुलिस बलों के जवान भी बचाव अभियान में लगे हुए हैं। अब तक एक लाख खाने के पैकेट तैयार किए गए जिसमें से साढे़ बारह हजार पैकेट बाढ़ से जूझ रहे लोगों को बांटे जा चुके हैं।
मुख्‍यमंत्री विजय रूपानी ने कल गांधी नगर में उच्‍चस्‍तरीय बैठक में स्थिति की समीक्षा की। मौसम विभाग के मुताबिक अगले तीन दिनों तक राज्‍य में तेज़ बारिश की संभावना है।
और लगातार भारी बारिश के रुकने के बाद कल जब वडोदरावासियों ने राहत की सांस ली, तो उनके सामने एक नई मुसीबत सामने आ गई। दरअसल,.बारिश के बाद कल वडोदरा की गलियों में भरे पानी में मगरमच्छ तैरते दिखाई दिए। वडोदरा की विश्वामित्री नदी अभी खतरे के निशान से उपर बह रही है, इस नदी में 260 से ज्यादा मगरमच्छ रहते हैं।
ट्वीटर पर वडोदरा के अलग-अलग इलाकों के वीडियो में वहां की गलियों में जमा पानी में मगरमच्छ तैरते दिख रहे हैं। अभी तक वन विभाग के अधिकारियों और एनजीओ ने तीन मगरमच्छों को रेस्क्यू किया है।  
