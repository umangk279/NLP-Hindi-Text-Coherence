बिहार और उत्तर प्रदेश के कुछ इलाकों में पिछले कुछ दिन से हो रही लगातार मूसलाधार बारिश और शहरों में भी बाढ़ जैसी स्थिति ने हाल-बेहाल कर रखा है। भारी बारिश के कारण बीते 24 घंटों के दौरान 29 से अधिक लोगों की मौत हो गयी है और कई बुरी तरह से प्रभावित हैं। पीएम मोदी ने बिहार के सीएम से बात करके बाढ के हालात की जानकारी ली और कहा कि स्थानीय प्रशासन और एजेंसियां पूरे जोरशोर से राहत में लगी हैं । 
मॉनसून की औपचारिक विदाई का समय है लेकिन बादल हैं कि बरसते ही जा रहे हैं। खासतौर पर बिहार के तमाम जिले पानी में सराबोर हैं। आपदा प्रबंधन प्राधिकरण के साथ ही स्थानीय प्रशासन और वायु सेना भी मदद में लग गयी है।
लगातार भारी बारिश के कारण बिहार के कई जिलों में बाढ़ जैसी स्थिति है। हर तरफ पानी ही पानी है। पटना, नालंदा, वैशाली, भागलपुर और पूर्णिया सहित राज्य के कई हिस्सों में लगातार मूसलाधार बारिश के कारण बाढ़ की बेहद खराब हो गई है। भारी बारिश के कारण बीते 24 घंटों के दौरान 20 से अधिक लोगों की मौत हो गयी है और कई इलाके बाढ़ से बुरी तरह से प्रभावित हैं।  हालात इतने बदतर हैं कि पटना में स्कूल और कॉलेज  कल तक के लिए बंद करने की घोषणा हो चुकी है। बाढ़़ का पानी जक्कनपुर पुलिस स्टेशन में घुस गया। हालत इस कदर ख़राब हैं कि बाढ़ में फंसे उपमुख्यमंत्री को भी राहत टीम की सहायता की ज़रूरत पड़ गई। राहत और बचाव के काम हर स्तर पर जारी हैं लेकिन आसमान से बरसती आफत उन पर भी पानी फेर रही है। ज्यादातर इलाकों में बिजली और टेलीफोन की सेवाएं बहाल हो चुकीं हैं पर अभी कई स्तर पर काम बाकी है।
पटना के कई इलाकों में हैलीकॉटर से खाने के पैकेट गिराए गए।
पानी को निकालने के लिए लोग जीसीबी और पम्पस् का इस्तेमाल कर रहे हैं। बाढ़ के चलते लोगों को घर बार छोड़कर सुरक्षित स्थान की ओर जाना पड़ रहा है। एनडीआरएफ की टीमें लोगों तक राहत पहुंचाने के लिए एड़ी चोटी का ज़ोर लगा रही हैं। डीडी न्यूज़ संवाददाता ने पटना के बाढ से डूबे इलाकों का जायजा़ लिया।
बिहार में बाढ़ के चलते हालत नाज़ुक हैं। मौसम विभाग ने भी फिलहाल बारिश से राहत के संकेत नहीं दिए हैं।
