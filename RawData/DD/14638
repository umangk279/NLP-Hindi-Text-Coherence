विदेश राज्य मंत्री वी के सिंह 38 भारतीयों के पार्थिव शरीर को लेकर पहुंचे अमृतसर, मृतकों के परिजनों को दिया हरसंभव मदद का भरोसा, पंजाब सरकार ने पीड़ित परिवारों को मुआवजा और पेंशन देने की घोषणा की, इराक में आईएस आतंकी संगठन ने की थी 39 भारतीयों की हत्या   
इराक में मारे गए 39 में से 38 भारतीयों के पार्थिव शरीरों के अवशेषों को लेकर विदेश राज्य मंत्री जनरल वी.के सिंह इराक से अमृतसर पहुंचे गए हैं। विदेश राज्यमंत्री जनरल वी के सिंह ने कहा सरकार ने गायब लोगों का पता लगाने कोई कसर नहीं छोड़ी और इस काम इराक के सरकार ने भी काफी मदद की। उन्होंने मृतकों के परिवार की पूरी मदद करने का भरोसा दिलाया।
वी के सिंह ने लोगों से अपील करते हुए कहा कि अवैध एजेंटों के जरिए विदेश नहीं जाएं। उन्होंने कहा कि मारे गए सभी लोग अवैध एजेंटों के जरिए इराक गए और हमारे दूतावासों के पास इन गायब लोंगो की कोई जानकारी नहीं थी। उन्होंने कहा कि सरकार ने इराक में स्थानीय स्तर पर काफी दिनों से गायब लोगों के बारे में पता करवाने की कोशिश की।
विदेश राज्य मंत्री जनरल वी के सिंह ने इराक में मारे गए लोगों के परिजनों को हरसंभव मदद का भरोसा दिया। इस बीच, पंजाब सरकार ने मृतकों के परिवार को 5 लाख रूपया का मुआवजा और हर परिवार के एक सदस्य को नौकरी देने का आश्वासन दिया। इसके अलावा उन्हें 20 हजार रूपये की मासिक पेंशन भी दी जाएगी। 
आतंकी संगठन आईएसआईएस ने इराक में 39 भारतीयों की हत्या कर दी थी। इन शवों को भारतीय वायुसेना के विशेष विमान से सबसे पहले अमृतसर लाया गया जिसके बाद कोलकाता और फिर पटना ले जाया जाएगा। तीनों जगहों पर मृतकों के परिजनों को शवों के अवशेष सौंपे जाएंगे। 
