'रायसीना डायलॉग' में ईरान- अमेरिका संकट पर ईरानी विदेश मंत्री का बयान, कहा उनके देश की दिलचस्पी अमेरिका के साथ बातचीत में नहीं, बल्कि कूटनीति में है, यूक्रेन के विमान को मार गिराने को बताया भूल, ईरानी राष्ट्रपति रुहानी ने ट्रंप डील को किया खारिज. 
भू-राजनीति पर हो रहे भारत के वैश्विक सम्मेलन 'रायसीना डायलॉग' में हिस्सा लेने के लिए  12 देशों के विदेश मंत्री पहुंचे हैं । इनमें रूस, ईरान, ऑस्ट्रेलिया, मालदीव, दक्षिण अफ्रीका, एस्तोनिया, चेक गणराज्य, डेनमार्क, हंगरी, लातविया, उज्बेकिस्तान और ईयू के विदेश मंत्री शामिल हैं। हाल के अमेरिका और ईरान तनाव के मद्देनजर ईरानी विदेश मंत्री जवाद जरीफ के संबोधन पर सबकी नजरें थी । जवाद जरीफ ने सम्मेलन में अमेरिका ईरान विवाद के तमाम पक्षों पर खुलकर बात की । जवाद जरीफ ने कहा कि वो पहले ही साफ कर चुके हैं सुलेमानी की हत्या के बाद ईरान ने अपना बदला पूरा कर लिया है । विवाद के दौरान ही ईरान की ओर से गलती से यूक्रेन के एक यात्री विमान को मार गिराया गया था ।  जरीफ ने विमान गिराए जाने को एक भूल करार दिया।
अमेरिका को आड़े हाथ लेते हुए जरीफ ने कहा कि कासिम सुलेमानी की हत्या की घटना अज्ञानता और अहंकार दिखाती है । जरीफ ने कहा कि आईएसआईएस के सामने सुलेमानी इकलौता बड़ा खतरा थे। उनके मारे जाने के बाद आतंकी समूह और अमेरिकी राष्ट्रपति डोनाल्ड ट्रंप जश्न मना रहे हैं।उन्होंने कहा कि उनके देश की दिलचस्पी अमेरिका के साथ बातचीत में नहीं, बल्कि कूटनीति में है। रायसीना डायलॉग' में भारतीय विदेश मंत्री जयशंकर ने अमेरिका-ईरान के बीच चल रहे तनाव पर कहा कि वे दो विशिष्ट देश हैं और अब जो भी होगा वह इसमें शामिल पक्षों पर निर्भर करता है।
सम्मेलन में रूस के विदेश मंत्री सर्गेई लावरोव ने भी अपनी बात रखी और संयुक्त राष्ट्र सुरक्षा परिषद में सुधारों पर जोर दिया । उन्होंने सुरक्षा परिषद में भारत और ब्राजील की स्थायी सदस्यता की दावेदारी का भी समर्थन किया। बाद में लावरोव ने प्रधानमंत्री नरेंद्र मोदी से भी मुलाकात की । दोनों नेताओं की मुलाकात में आपसी हितों के तमाम मसलों पर बात हुई । ईरान के विदेश मंत्री ने भी पीएम मोदी के साथ मुलाकात कर द्विपक्षीय और अंतराराश्ट्रीय मसलों पर बात की ।
सम्मेलन के इतर ईरान के विदेश मंत्री जवाद जरीफ ने  रूसी विदेश मंत्री सर्गेई लावरोव से मुलाकात की और दोनों नेताओं ने खाड़ी में बने हालात पर चर्चा की । यह सम्मेलन ऐसे समय पर हो रहा है जब पूरी दुनिया का ध्यान ईरान के मेजर जनरल कासिम सुलेमानी के मारे जाने के बाद ईरान और अमेरिका के बीच के टकराव पर केंद्रित है। भारत कहता रहा है कि वह चाहेगा कि यथाशीघ्र तनाव घटे।   
