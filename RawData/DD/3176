दिल्ली में भले ही तापमान भले ही कम हो लेकिन सियासी पारा चढा हुआ है। सभी पार्टियों का प्रचार का काम तेज हो गया है। केंद्रीय गृहमंत्री और बीजेपी के पूर्व अध्यक्ष अमित शाह ने सोमवार को दिल्ली के कई  इलाकों में  रैलियां की। अमित शाह की पहली रैली दिल्ली के बुद्धविहार इलाके में थी जहां उन्होंने केजरीवाल सरकार पर जमकर हमला बोला और झूठे वादे करने का आरोप लगाया। 
टुकड़े टुकड़े गैंग और शाहीन बाग के मामले में अमित शाह ने केजरीवाल पर निशाना साधा और कहा कि लोगों को पूछना चाहिए कि वो  टुकड़े टुकड़े गैंग को सलाखों के पीछे डालने की परमिशन कब देंगे।
वहीं आम आदमी पार्टी की ओर से दिल्ली के मुख्यमंत्री अरविंद केजरीवाल प्रचार की कमान संभाले हुए हैं। केजरीवाल ने सोमवार को कई इलाकों में रोड शो निकाला जिसमें पार्टी के अनेक समर्थक शामिल थे। केजरीवाल ने लोगों से दोबारा सरकार के लिए समर्थन मांगा।
कांग्रेस पार्टी भी प्रचार में लगी है और उसके नेता भी रोड शो और नुक्कड सभाएं कर रहे हैं।
इस बीच चुनाव आयोग ने कहा है कि दिल्ली चुनाव में अब तक आदर्शआचार संहिता के उल्लंघन के तहत 402 मामले दर्ज हुए हैं । राज्य में विधानसभा चुनाव आठ फरवरी को होगा और मतगणना 11 फरवरी को होगी।
