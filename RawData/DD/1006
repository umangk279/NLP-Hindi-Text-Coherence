केंद्रीय स्वास्थ्य मंत्रालय के संयुक्त सचिव लव अग्रवाल की अध्यक्षता में तीन सदस्यों का एक केंद्रीय दल बिहार में कोरोना की स्थिति की समीक्षा के लिए आज राज्य के दौरे पर पहुंच रहा है।  
इस दल में राष्ट्रीय रोग नियंत्रण केंद्र के निदेशक डॉ. एस.के. सिंह और एम्स, नई दिल्ली के चिकित्सा विभाग के प्रोफेसर नीरज निश्चल शामिल हैं। केंद्रीय स्वास्थ्य और परिवार कल्याण राज्यमंत्री अश्वनी कुमार चौबे ने कहा है कि केंद्र सरकार बिहार की स्थिति पर नज़र बनाए हुए है और दोनों सरकारों ने कोरोना को नियंत्रित करने के लिए हरसंभव कदम उठाए हैं। उन्होंने यह भी कहा कि बिहार में जांच, संक्रमण-क्षेत्रों और हॉटस्पॉट के बारे में चर्चा की गई है।
इस बीच, राज्य में कोरोना पॉजिटिव मरीज़ों की संख्या बढ़कर तेईस हज़ार तीन सौ हो गई है। इनमें एक हज़ार सात सौ 42 मामले नए हैं। अधिकतर नए मामले पटना, भागलपुर और सीवान के हैं। राज्य, अब तक कोरोना से चौदह हज़ार 997 रोगी ठीक हो चुके हैं जबकि आठ हज़ार 129 का इलाज चल रहा है।
बिहार में कोरोना से ठीक होने की दर 64 प्रतिशत है। राज्य में कोविड से अब तक 197 लोगों की मौत हुई है।
