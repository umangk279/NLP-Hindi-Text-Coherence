प्रधानमंत्री नरेंद्र मोदी भूटान की दो दिवसीय यात्रा पर रवाना। दोनों देशों के बीच जलविद्युत और इंफ्रास्ट्रक्चर के क्षेत्र में हो सकते हैं अहम समझौते। पीएम भूटान में रुपे कार्ड और भीम एप की भी करेंगे शुरुआत। 
प्रधानमंत्री नरेंद्र मोदी भूटान की दो दिवसीय यात्रा पर रवाना हो गये हैं। यात्रा से पहले पीएम ने अपने बयान में दोनों देशों के बीच सार्थक वार्ता की उम्मीद जतायी। पीएम ने कहा कि उन्हें विश्वास है कि यात्रा पुरानी दोस्ती को और मजबूत करेगी। पड़ोसी प्रथम की नीति के तहत भारत भूटान में कई आधारभूत संरचनाओं के निर्माण में सहयोग दे रहा है। प्रधानमंत्री मांगदेछू पनबिजली परियोजना का उद्घाटन करेंगे। इसके साथ ही पीएम भूटान की रॉयल यूनिवर्सिटी को भी संबोधित करेंगे। प्रधानमंत्री की इस यात्रा में दोनों के देशों के बीच कुल 10 सहमति पत्र और समझौतों पर हस्ताक्षर होने की उम्मीद है। इसके साथ ही पीएम भूटान में रुपे कार्ड और भीम एप की भी शुरुआत करेंगे। 
मई 2019 में एक बार फिर प्रधानमंत्री पद की कमान संभालने के बाद अपनी दूसरी विदेश यात्रा पर पीएम मोदी भूटान की यात्रा करेंगे। प्रधानमंत्री 17 अगस्त को भूटान पहुंच वहां के नरेश जिग्मे खेसर नामग्याल वांगचुक से मुलाकात करेंगे। कल ही वे अपने भूटानी समकक्ष लोटे शेरिंग के साथ प्रतिनिधिमंडल स्तर की वार्ता करेंगे। पड़ोसी पहले की नीति के तहत भारत भूटान में कई आधारभूत संरचनाओं के निर्माण में सहयोग दे रहा है। ऐसी ही एक परियोजना मांगदेछू की है जो पनबिजली परियोजना है और ये ऊर्जा ज़रूरतो के मद्देनज़र अहम है। प्रधानमंत्री इसका उद्घाटन भी करेंगे। 
यात्रा के दौरान मोदी भूटान की रॉयल यूनिवर्सिटी को भी संबोधित करेंगे। भूटान से बड़ी संख्या में छात्र पढ़ने के लिए भारत आते है। उम्मीद की जा रही है कि भूटान की रॉयल यूनिवर्सिटी के पढ़ाई को लेकर सहमति पत्र सहित समझौते भी हो सकते है।
इस बार प्रधानमंत्री की इस दो दिवसीय यात्रा में दोनों के देशों के बीच कुल 10 सहमति पत्र और समझौतों पर हस्ताक्षर होने की उम्मीद है। 
भारत के साथ विकास कार्यों की साझेदारी द्विपक्षीय संबंधों का बड़ा पहलू है। भारत ने पिछले साल दिसंबर में भूटान की 12वीं पंचवर्षीय योजना में सहायता के लिए करीब 5,000 करोड़ रुपये की प्रतिबद्धता जताई थी। इसकी पहली किस्त जारी भी कर दी गई ।
  
