तमिलनाडु की पूर्व मुख्यमंत्री जयललिता की 70वीं जयंती के अवसर पर प्रधानमंत्री नरेंद्र मोदी शनिवार को चेन्नई पहुंचे. खास दिन पर पीएम ने राज्य की आधी आबादी को बड़ा तोहफा दिया. प्रधानमंत्री ने महिलाओं और दिव्यांगों के लिए अम्मा टू-व्हीलर योजना की शुरुआत की. राज्य की एआईएडीएमके सरकार की यह महत्वाकांक्षी योजना है. योजना के तहत टू-व्हीलर खरीदने वाली महिलाओं और दिव्यांगों को 50 फीसदी सब्सिडी मिलेगी. 
महिलाओं को मजबूती देने वाली इस योजना के शुभारंभ के मौके पर पीएम मोदी ने कहा कि महिला को सशक्त करने के बड़े मायने हैं.
पीएम मोदी ने कहा कि महिलाओं के विकास को लेकर केंद्र सरकार तेज़ी से काम कर रही है. स्वच्छ भारत योजना के तहत महिलाओं और स्कूली छात्राओं पर सरकार का ख़ास फ़ोकस है. पीएम ने कहा कि केंद्र सरकार एक मज़बूत तमिलनाडु की कल्पना पर काम कर रही है. इस मौके पर पीएम ने यूपीए सरकार और एनडीए सरकार का फर्क भी बताया.
प्रधानमंत्री मोदी ने कहा कि तमिलनाडु में सबका अपना घर हो इस पर केंद्र सरकार तेज़ी से काम कर रही है. पीएम ने फसल बीमा योजना के तहत किसानों को मिले लाभ का भी जिक्र किया.
पीएम ने इस मौके पर केंद्र सरकार की योजनाओं का जिक्र करते हुए कहा कि अब तक देश में 29 करोड़ एलईडी बल्ब बांटे गए. इसका फायदा न सिर्फ पर्यावरण को हुआ है, बल्कि इससे अब तक 15 हजार करोड़ रुपये की सालाना बचत भी हो रही है. पीएम ने कहा कि अब तक उज्ज्वला योजना के तहत 3.5 करोड़ महिलाओं को गैस कनेक्शन दिए जा चुके हैं. पीएम ने आयुष्मान योजना का भी जिक्र किया. उन्होंने कहा कि इससे देश की 45-50 करोड़ आबादी को फायदा होगा.
जयललिता की 70वीं जयंती पर प्रधानमंत्री नरेंद्र मोदी ने पौधारोपण कर राज्य में वृहद पौधारोपण कार्यक्रम की भी शुरुआत की. इस कार्यक्रम के तहत राज्य में 70 लाख पौधे लगाए जाएंगे.
