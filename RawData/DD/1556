जोधपुर के सांसद एवं केंद्रीय जल शक्ति मंत्री गजेंद्र सिंह शेखावत ने कहा कि पुलिस के कारण जनता को संबल मिलता है लेकिन राजस्थान में पुलिस के अनेक अधिकारी एवं पुलिसकर्मी खुद को असुरक्षित महसूस कर रहे हैं. इसका कारण क्या हैं, यह रुख राज्य सरकार को साफ करना होगा. 
गजेंद्र सिंह शेखावत ने कहा कि प्रदेश में गृह मंत्रालय मुख्यमंत्री अशोक गहलोत के पास है, इसलिए सिर्फ जांच की बात कह कर जिम्मेदारी से पल्ला झाड़ना उचित नहीं. पुलिसकर्मियों की आत्महत्या के सवाल पर राजस्थान सरकार के जवाब का इंतजार है. इस मुद्दे पर सरकार को चुप्पी तोड़नी ही होगी.
23 मई को चुरू के रजगड थाना प्रभारी विष्णु दत्त विश्नोई, 29 मई को दौसा के सैथल में हैड कांस्टेबल गिरिराज बैरवा और अब जैसलमेर (पोकरण) में कांस्टेबल मायाराम मीणा ने आत्महत्या जैसा कष्टमय कदम उठाया है. पिछले 9-10  दिनों में प्रदेश के तीन पुलिस कर्मियों द्वारा इहलीला समाप्त करने का समाचार सीधा प्रदेश की कानून व्यवस्था के संचालन से जुड़ा है. यह गंभीर चिंता का विषय है.
केंद्रीय मंत्री सांसद शेखावत ने कहा कि पुलिस प्रशासन से जनता को सुरक्षा का संबल मिलता है. पुलिस के जवान और अधिकारी स्वयं को असुरक्षित महसूस क्यों कर रहे हैं? इस पर राज्य सरकार को रुख साफ करना पड़ेगा. सिर्फ जांच की बात कह कर जिम्मेदारी से पल्ला झाड़ना उचित नहीं.
गजेंद्र सिंह शेखावत ने कहा कि मुख्यमंत्री अशोक गहलोत के पास गृह मंत्रालय की ज़िम्मेदारी भी है और प्रदेश के गृह मंत्रालय की व्यवस्था के हालात जग जाहिर हैं. पुलिसकर्मियों की खुदकुशी के पीछे दबाव की बात सामने आ रही है. सरकार बताए जनता की सुरक्षा के पहरेदारों को किस वजह से इतना मानसिक संताप महसूस हो रहा था, कि उन्होंने जीवन पथ के स्थान पर फांसी के फंदे को चुना.
केंद्रीय मंत्री गजेन्द्र सिंह शेखावत ने कहा कि मुश्किल के दौर में पुलिसकर्मियों को अकेला नहीं छोड़ा जा सकता. मैं उन परिवारों के साथ खड़ा हूं, जिन्होंने अपनों को खोया है. पुलिसकर्मियों की आत्महत्या के सवाल पर राजस्थान सरकार के जवाब का पूरी प्रदेश की जनता को इंतजार है.
विशाल बैरिस्टो, संवाददाता
