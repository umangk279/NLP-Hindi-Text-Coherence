कप्‍तान विराट कोहली के आक्रामक शतक (104)और रोहित शर्मा (43) व महेंद्र सिंह धोनी (नाबाद 55) की उपयोगी पारियों की बदौलत टीम इंडिया ने ऑस्‍ट्रेलिया के खिलाफ दूसरा वनडे मैच 6 विकेट से जीत लिया है. 
एडीलेड में खेले गए सीरीज़ के दूसरे वनडे में भारत ने ऑस्ट्रेलिया को 6 विकेट से हरा दिया। 299 रन के लक्ष्य का पीछा करते हुए शिखर धवन और रोहित शर्मा ने भारत को तेज़ शुरुआत दी। धवन ने 32 रन बनाए वहीं रोहित शर्मा ने 43 रन का योगदान दिया। अंबाति रायडू 24 रन बनाकर आउट हुए। इसके बाद विराट कोहली और महेन्द्र सिंह धोनी के बीच चौथे विकेट के लिए 82 रन की साझेदारी हुई।
विराट कोहली ने अपने वनडे करियर का 39वां शतक लगाया। कोहली 104 रन बनाकर आउट हुए। वहीं धोनी ने लगातार दूसरे वनडे में अर्द्धशतक लगाया। धोनी और दिनेश कार्तिक ने 4 गेंद बाकी रहते टीम को जीत दिला दी। धोनी 55 और कार्तिक 25 रन बनाकर नाबाद रहे।  
इससे पहले टॉस जीतकर बल्लेबाज़ी करने उतरी ऑस्ट्रेलिया की शुरुआत एक बार फिर खराब रही और कप्तान एरोन फिंच 6 रन बनाकर भुवनेश्वर कुमार की गेंद पर आउट हुए।  मोहम्मद शामी ने एलैक्स कैरी को 18 रन पर शिखर धवन के हाथों कैच कराया। उस्मान ख्वाजा 21 रन बनाकर रन आउट हुए। पीटर हैंड्सकॉम्ब 20 रन बनाकर जडेजा की गेंद पर स्टंप हुए।
मार्कस स्टोइनिस 29 रन बनाकर शामी की गेंद पर विकेट के पीछे लपके गए। वहीं शॉन मार्श ने अपना सातवां वनडे शतक पूरा किया। मैक्सवेल ने भी 48 रन की तेज़ तर्रार पारी खेली। निर्धारित 50 ओवर में ऑस्ट्रेलिया ने 9 विकेट पर 298 रन बनाए।
