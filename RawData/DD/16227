सुबह का भूला अगर शाम को घर आ जाए तो उसे भूला नहीं कहते. एक हफ्ते पहले जम्मू-कश्मीर के युवा फुटबॉलर मजीद अर्शिद खान ने आतंकी संगठन लश्कर-ए-तैयबा में शामिल होने का एलान किया था लेकिन आज वो सभी के सामने बंदूक छोड़ मुख्यधारा में शामिल होने के लिए आगे आ गया. मजीद के फैसले की सराहना करते हुए राज्य और केंद्र सरकार दोनों ने कहा है कि अगर मजीद की तरह दूसरे आतंकी भी हिंसा की राह छोड़ शांति की तरफ क़दम बढ़ाते हैं, तो उनकी पूरी मदद की जाएगी. 
 जम्मू-कश्मीर में करीब एक हफ़्ते पहले पाकिस्तान के आतंकवादी संगठन लश्कर-ए-तैयबा में शामिल हुआ एक युवा फुटबॉलर वापस मुख्यधारा में शामिल हो गया है. अनंतनाग के मजीद अर्शिद खान ने लोगों की अपील पर आतंकवाद का रास्ता छोड़ दिया है. पुलिस के सामने ख़ुद आकर आत्मसमर्पण करने के बाद फिलहाल वह पुलिस की हिरासत में है, जहां उससे पूछताछ की जा रही है.
