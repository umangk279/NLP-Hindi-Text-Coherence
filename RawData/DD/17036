ये एम्बुलेंस गंगा पार से लोगों को सीथे बीएचयू और ट्रामा सेंटर के नज़दीकी घाटों तक ला सकेंगे। इससे अस्पताल तक पहुंचने का समय कम हो जाऐगा। 
 वाराणसी में अस्पतालों तक पहुंचना वो भी तंग सड़कों से कई बार मुश्किल हो जाता है। लोगों को ख़ासी दिक़्कत उठानी पड़ती है और मरीज समय पर अस्पताल तक नहीं पहुंच पाते हैं। इसी परेशानी के मद्देनज़र अब गंगा में वाटर एम्बुलेंस सेवा की शुरूआत हो गई है। इसके ज़रिए आसानी से मरीज़ों को बिना किसी जाम के झंझट से सीधे अस्पताल के नज़दीकी घाट तक लाया जा सकेगा। प्रधानमंत्री ने इस सेवा का डिजिटल लोकार्पण किया।
घाटों के किनारे रहने वाले लोगों के लिए अस्पताल पहुंचना किसी जंग से कम नहीं है। ये जंग और भी दुखदायी लगती है जब किसी मरीज को जल्दी से जल्दी अस्पताल तक पहुंचाना हो। वाराणसी में मौजूद बीएचयू का सर सुन्दरलाल अस्पताल हो या शहर में मौजूद कबीरचौरा अस्पताल तक पहुंचाना दोनों ही हालात में शहर का जाम आपकी धड़कने बढ़ा देता है। ऐसे में मरीज के साथ तीमारदारों को भी ख़ासी मुश्किलें उठानी पड़ती है।
गौरतलब है कि प्रधानमंत्री ने अपने संसदीय क्षेत्र में गंगा नदी जल क्षेत्र को साफ-सुथरा और ज़रूरत के मुताबिक़ सेवाऐं शुरू करने की शुरूआत की थी। इसी के तहत गंगा में अस्सी घाट पर सौर ऊर्जा से संचालित होने वाली नावों का वितरण किया गया और कुछ ऐसी ही पहल निशुल्क शव वाहक नावों की भी थी। ये शववाहन घाटों के किनारे रहने वाले लोगों के लिए और गंगा पार लोगों के लिए निशुल्क शवों को मणिकर्णिका घाट और हरिश्चंद्र घाट तक पहुंचाते हैं। ये वाहन भी एनडीआरएफ के ज़रिेए ही गंगा में संचालित हो रहे हैं।
