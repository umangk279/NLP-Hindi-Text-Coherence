अरुणाचल प्रदेश में NSCN-IM गुट के छह उग्रवादी ढेर, असम रायफल्स का एक जवान भी घायल, घटनास्थल से हथियार और गोला बारूद बरामद, लोंगडिंग जिले में असम रायफल्स और राज्य पुलिस के जवानों को मिली सफलता 
अरुणाचल प्रदेश में NSCN-IM गुट के छह उग्रवादियों को आज सुबह सुरक्षा बलों ने मार गिराया। प्राप्त जानकारी के मुताबिक राज्य के लोंगडिंग जिले के न्गिनु गांव में असम रायफल्स और राज्य पुलिस के जवानों ने आज सुबह एक अभियान में NSCN - IM के इन सशस्त्र उग्रवादियों को मार गिराया। अरुणाचल प्रदेश के पुलिस महानिदेशक आर.पी. उपाध्याय ने बताया कि मारे गए उग्रवादियों के कब्जे से चार एके-47 बंदूकें, दो हथगोले, दो असाल्ट राइफलें और आईईडी बरामद किए गए। अभियान में असम रायफल्स के एक जवान के भी घायल होने की खबर है। घायल जवान को पास के ही सेना अस्पताल में भर्ती कराया गया है।
