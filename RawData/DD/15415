दक्षिण अफ्रीका के ख़िलाफ़ हार से निराश भारतीय क्रिकेट फैंस के लिए एक अच्छी ख़बर है. आईसीसी ने भारतीय कप्तान विराट कोहली को 2017 के लिए आईसीसी क्रिकेटर ऑफ़ द ईयर, वनडे क्रिकेटर ऑफ़ द ईयर और तीनों फॉरमेट में शानदार प्रदर्शन के लिए सर गारफील्ड सोबर्स ट्रॉफ़ी का विजेता घोषित किया है. कोहली को आईसीसी की वनडे और टेस्ट टीम ऑफ़ द ईयर का कप्तान भी चुना गया है. 
2017 के आईसीसी पुरस्कारों में भारतीय कप्तान विराट कोहली का दबदबा देखने को मिला. आईसीसी ने भारतीय कप्तान विराट कोहली को 2017 के लिए आईसीसी क्रिकेटर ऑफ़ द ईयर, वनडे क्रिकेटर ऑफ़ द ईयर और तीनों फॉरमेट में शानदार प्रदर्शन के लिए सर गारफील्ड सोबर्स ट्रॉफ़ी का विजेता घोषित किया है. ये दूसरा मौका है जब कोहली ने क्रिकेटर ऑफ़ द ईयर का अवॉर्ड जीता है. कोहली को आईसीसी की वनडे और टेस्ट टीम ऑफ़ द ईयर का कप्तान भी चुना गया है.
दोनों टीमों में चार भारतीय और शामिल हैं. टेस्ट टीम में चेतेश्वर पुजारा और रविचंद्रन अश्विन हैं, जो पिछले साल शानदार फॉर्म में रहे थे. वहीं वनडे टीम ऑफ़ द ईयर में रोहित शर्मा और जसप्रीत बुमराह को भी जगह मिली है.
सितंबर 2016 से सितंबर 2017 के क्वालीफाइंग पीरियड में कोहली का प्रदर्शन शानदार रहा था. कोहली ने टेस्ट में 77.80 के औसत से 2,203 रन बनाए, वहीं वनडे में उन्होंने 82.63 के औसत से 1,818 रन बनाए. टी-20 में उन्होंने 153 के स्ट्राइक रेट से 299 रन बनाए.
कोहली के अलावा भारत के लेग स्पिनर युजवेंद्र चहल को आईसीसी ने टी-20 परफॉरमेंस ऑफ़ द ईयर का पुरस्कार दिया है. चहल ने बेंगलुरु में इंग्लैंड के ख़िलाफ़ 25 रन देकर 6 विकेट लिए थे.
ऑस्ट्रेलिया के कप्तान स्टीवन स्मिथ को टेस्ट क्रिकेटर ऑफ़ द ईयर चुना गया है. स्मिथ ने 16 टेस्ट में 78.12 के औसत से 1875 रन बनाए हैं, जिसमें 8 शतक और 5 अर्द्धशतक शामिल हैं.
पाकिस्तान के हसन अली को इमर्जिंग क्रिकेटर ऑफ़ द ईयर का पुरस्कार मिला है, वहीं अफ़ग़ानिस्तान के राशिद खान आईसीसी एसोसिएट क्रिकेटर ऑफ़ द ईयर चुने गए हैं. हसन ने पाकिस्तान को चैम्पियंस ट्रॉफी जीतने में अहम भूमिका निभाई थी और 19 रन देकर 3 विकेट लिए थे. वहीं राशिद ने अफ़ग़ानिस्तान के लिए 2017 में 60 विकेट लिए, जो एक कैलेंडर ईयर में एसोसिएट प्लेयर का रिकॉर्ड है.
इंग्लैंड में पाकिस्तान के चैम्पियंस ट्रॉफ़ी जीतने को आईसीसी फैंस मूमेंट ऑफ़ द ईयर का पुरस्कार दिया गया है. पाकिस्तान ने फ़ाइनल में भारत को हराकर 2009 के बाद पहली बार कोई आईसीसी ट्रॉफ़ी जीती थी.
