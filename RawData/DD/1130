विश्व स्वास्थ्य संगठन ने कोरोना से निपटने के उसके तौर-तरीक़ों और सरकारों की प्रतिक्रिया की समीक्षा के लिए एक स्वतंत्र समिति का गठन किया है।  
यह कदम अमेरीकी राष्ट्रपति डॉनल्ड ट्रम्प की प्रतिक्रिया के बाद उठाया गया है जिन्‍होंने कोरोना को लेकर संगठन की कड़ी आलोचना की थी और संगठन पर चीन की कठपुतली की तरह काम करने का आरोप लगाया था। न्यूज़ीलैंड की पूर्व प्रधानमंत्री हेलेन क्लार्क और लाइबेरिया के पूर्व राष्ट्रपति एलेन जॉनसन सरलीफ इस समिति के संयुक्त अध्यक्ष होंगे और अन्य सदस्यों का चयन करेंगे।
यह समिति नवम्बर में स्वास्थ्य मंत्रियों की वार्षिक बैठक में अपनी अंतरिम रिपोर्ट पेश करेगी। अगले वर्ष मई में, समिति अपनी अंतिम रिपोर्ट प्रस्तुत करेगी।
विश्व स्वास्थ्य संगठन के महानिदेशक ने कहा है कि इस महामारी का व्यापक मूल्यांकन किया जाना ज़रुरी है। कोरोना वायरस से दुनिया भर में एक करोड़ 20 लाख से ज़्यादा लोग संक्रमित हुए हैं और 5 लाख 48 हज़ार से ज़्यादा लोगों की मौत हो चुकी है।
