प्रधानमंत्री नरेंद्र मोदी ने 26/11 मुंबई आतंकी हमले में मारे गए लोगों को श्रद्धांजलि दी है. एक ट्वीट में प्रधानमंत्री ने कहा कृतज्ञ राष्ट्र मुंबई हमले के दौरान आतंकवादियों से बहादुरी से लड़ने वाले पुलिस और सुरक्षाबलों का नमन करता है. 
प्रधानमंत्री ने पीड़ित परिवारों के प्रति एकजुटता व्यक्त की. उन्होंने कहा कि देश 26/11 आतंकी हमलों को कभी नहीं भूलेगा और इस बारे में क़ानून अपना काम करके रहेगा.
मुंबई हमला था लोकतंत्र पर हमला: राष्ट्रपति
राष्ट्रपति राम नाथ कोविन्द ने मुंबई आतंकी हमलों में जान गंवाने वाले लोगों को याद किया और आतंकियों के खिलाफ लड़ते हुए शहीद हुए पुलिसकर्मियों को नमन किया. नई दिल्ली में संविधान दिवस पर एक कार्यक्रम को संबोधित करते हुए राष्ट्रपति ने कहा कि मुंबई आतंकी हमला लोकतंत्र पर हमला था.
पाकिस्तान में बनाई गई  26/11 हमले की योजना: विदेश मंत्रालय
मुंबई हमले की 10वीं बरसी पर विदेश मंत्रालय ने बयान जारी करते हुए कहा कि यह बड़े दु:ख की बात है कि इस आतंकी हमले के 10 साल बाद भी 15 देशों के 166 पीड़ितों के परिवार अभी भी न्याय का इंतजार कर रहे हैं. विदेश मंत्रालय ने अपने बयान में कहा कि 26/11 आतंकी हमले की योजना बनाना, उसका क्रियान्वयन सब पाकिस्तान से किया गया और हमले के साजिशकर्ता अभी भी पाकिस्तान की सड़कों पर बेखौफ घूमते हैं. विदेश मंत्रालय ने साथ ही पाकिस्तान सरकार को दोहरे मापदंड छोड़ने और इस भयावह हमले के अपराधियों को सामने लाने के लिए कहा है, जिससे लोगों को न्याय मिल सके. विदेश मंत्रालय ने साथ ही अमेरिका के बयान का स्वागत किया, जिसमें पाकिस्तान को 26/11 के आतंकी हमलों के लिए जिम्मेदार आतंकियों के खिलाफ प्रतिबंध लागू करने और संयुक्त राष्ट्र सुरक्षा परिषद के नियमों का पालन करने के लिए कहा गया है.
अमेरिका ने घोषित किया 50 लाख डॉलर के इनाम का एलान
अमेरिका के विदेश मंत्री माइक पोम्पियो ने मुंबई आतंकी हमले को बर्बर बताते हुए पाकिस्तान और अन्य देशों से कहा है कि वे लश्कर-ए-तैयबा और उससे जुड़े अन्य गुटों सहित इस हमले के जिम्मेदार लोगों पर प्रतिबंध लागू करने के संयुक्त राष्ट्र सुरक्षा परिषद के दायित्वों को पूरा करें. माइक पोम्पियो ने मुंबई आतंकी हमलों की 10वीं बरसी पर एक बयान जारी कर कहा कि यह आतंकी हमले के पीड़ित परिवारों का अपमान है कि 10 वर्ष बाद भी मुंबई हमले के साजिशकर्ताओं को अभी तक सजा नहीं मिली है. उन्होंने कहा कि अमेरिका चाहता है कि इसके लिए जिम्मेदार लोगों को सजा मिले. इस बीच अमेरिका के स्टेट डिपार्टमेंट रिवार्ड ऑफ जस्टिस प्रोग्राम ने मुंबई आतंकी हमले से संबंधित जानकारी देने वाले को 50 लाख डॉलर का इनाम देने की घोषणा की है.
मुंबई में 26 नवंबर, 2008 को लश्कर-ए-तैयबा के 10 आतंकवादियों ने कई जगहों पर हमले कर 150 से ज्यादा लोगों की हत्या कर दी थी. भले ही उन हमलों को 10 साल बीत गए हों, लेकिन लोग आज भी उसके ख़ौफ से उबर नहीं पाए हैं. हमले के दौरान पुलिसकर्मियों ने दिलेरी से लड़ते हुए 9 आतंकियों ढेर कर दिया था, जबकि एक मात्र जीवित पकड़े गए आतंकी अजमल कसाब को मौत की सजा दी गई.
26/11 हमले की 10वीं बरसी पर मुंबई के पुलिस जिमखाना में एक विशेष कार्यक्रम का आयोजन किया गया, जिसमें महाराष्ट्र के राज्यपाल विद्यासागर राव, मुख्यमंत्री देवेंद्र फडणवीस सहित कई मंत्रियों ने शहीदों को श्रद्धांजलि दी.
