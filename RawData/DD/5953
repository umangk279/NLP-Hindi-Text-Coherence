रिजर्व बैंक ने अर्थव्यवस्था की रफ्तार को गति देने के लिये बुधवार को उम्मीद के अनुरूप कदम उठाया और रेपो रेट में 0.35 प्रतिशत की कटौती कर दी. यह लगातार चौथा मौका है जब रेपो दर में कमी की गयी है. 
इस कटौती के बाद रेपो दर 5.40 प्रतिशत रह गयी. लगातार चौथी बार रेपो रेट में कमी होने से बैंक कर्ज सस्ता होने और ईएमआई कम होने से अलावा कंपनियों के लिये कर्ज सस्ता होने की संभावना है. इन चार कटौतियों के बाद कुल ब्याज दरों में कुल 1.1 फीसदी की कमी की जा चुकी है. अब बैंकों से उम्मीद है कि वो इस कटौती का लाभ जनता को देंगे जिससे लोगों के घर कर्ज और कार लोन की ईएमआई कम हो सकती है. रेपो दर वह दर होती है जिस पर केंद्रीय बैंक वाणिज्यिक बैंकों को अल्पकाल के लिये नकदी उपलब्ध कराता है. आरबीआई गवर्नर की अध्यक्षता वाली मौद्रिक नीति समिति यानी एमपीसी ने मौद्रिक नीति का नरम रुख बरकरार रखने का फैसला किया है, इससे ये संकेत मिलता है कि मौद्रिक नीति में आने वाले समय में जरूरत पड़ने पर और कटौती की जा सकती है.
आरबीआई ने कहा है कि मुद्रास्फीति फिलहाल अगले 12 महीनों तक लक्ष्य के दायरे में रहने का अनुमान है. वृद्धि दर के बारे में आरबीआई ने कहा कि वित्त वर्ष 2019-20 के लिये जीडीपी वृद्धि दर के जून के 7 प्रतिशत अनुमान को संशोधित कर 6.9 प्रतिशत कर दिया गया है. इसमें चालू वित्त वर्ष की पहली छमाही में 5.8 से 6.6 प्रतिशत और दूसरी छमाही में 7.3 से 7.5 प्रतिशत रहने का अनुमान है. वित्त वर्ष 2020-21 की पहली तिमाही में जीडीपी वृद्धि दर 7.4 प्रतिशत रहने का अनुमान है.
शक्तिकांत दास ने कहा है कि उपभोक्ता मूल्य सूचकांक आधारित महंगाई दर चालू वित्त वर्ष की दूसरी तिमाही में 3.1 प्रतिशत रहने का अनुमान है जबकि दूसरी छमाही में इसके 3.5 से 3.7 प्रतिशत के दायरे में रहने का अनुमान है. डिजिटल भुगतान को बढ़ावा देने के लिये आरबीआई ने दिसंबर से एनईएफटी के जरिये 24 घंटे कोष हस्तांतरण की अनुमति देने का निर्णय किया है. फिलहाल अभी ये शनिवार और रविवार को छोडकर सुबह 8 बजे से शाम 7 बजे तक ही उपलब्ध होती है. एनईएफटी प्रणाली का उपयोग 2 लाख रुपये तक के कोष के हस्तांतरण में किया जाता है.
