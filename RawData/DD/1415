सरकार ने कहा कि देश में पहली बार कोविड-19 महामारी के संक्रमण से स्‍वस्‍थ हुए लोगों की संख्‍या मरीज़ो  से ज्‍यादा हो गई है। स्‍वास्‍थ्‍य मंत्रालय ने कहा कि अभी तक एक लाख पैंतीस हजार 205 रोगी ठीक हो चुके हैं और संक्रमित एक लाख 33 हजार 632 लोगों का इलाज चल रहा है।  स्‍वस्‍थ होने की दर बढ़कर 48 दशमलव आठ-आठ प्रतिशत पर पहुंच गई है। पिछले 24 घंटे के दौरान पांच हजार 991 रोगी स्‍वस्‍थ हुए हैं। 
मंत्रालय ने कहा है कि छह शहरों में कोविड-19 से निपटने के उपायों की समीक्षा के लिए नगर पालिका स्‍वास्‍थ्‍य अधिकारियों और राज्‍य स्‍वास्‍थ्‍य विभागों के साथ समीक्षा की जा रही है। इसके लिए केन्‍द्रीय दल तैनात किए जा रहे हैं जो उन्‍हें तकनीक सहयोग उपलब्‍ध कराएंगे। ये शहर हैं--मुम्‍बई, अहमदाबाद, चेन्‍नई, कोलकाता, दिल्‍ली और बैंगलुरु। केन्‍द्रीय दल अगले एक सप्‍ताह में इन शहरों का दौरा करेंगे और कोविड-19 से निपटने के उपायों की समीक्षा करेंगे। ये दल प्रतिदिन राज्‍य स्‍वास्‍थ्‍य विभाग और केन्‍द्रीय स्‍वास्‍थ्‍य मंत्रालय को अपनी रिपोर्ट सौपेंगे। ये दल किसी भी महत्‍वपूर्ण मुद्दे के बारे में सूचित करेंगे और दौरा समाप्‍त करने से पहले सुझाव देंगे।
