युवा निशानेबाज मनु भाकर ने तेजी से फैल रही कोविड-19 महामारी से निपटने में मदद के लिए हरियाणा सरकार को सोमवार को एक लाख रुपये दान में दिए. 
राष्ट्रमंडल खेल और युवा ओलंपिक की चैम्पियन भाकर ने ट्वीट किया, ‘‘यह वह समय है जब सिर्फ़ देश के लोगों का जीवन मायने रखता है और उनको बचाने के लिए हम सबको जो कर सकें करना होगा. मैं अपनी बचत से हरियाणा कोरोना केयर्स कोष में एक लाख रुपये का योगदान करती हूं.’’
झज्जर की इस 18 साल की निशानेबाज ने लिखा, ‘‘आशा करती हूं कि आप सब भी अपनी तरफ़ से कुछ न कुछ योगदान करके आपदा की इस घड़ी में देश का साथ दें.’’
पिछले हफ्ते सचिन तेंदुलकर ने 50 लाख, जबकि पूर्व क्रिकेटर सुरेश रैना ने 52 लाख रुपये का योगदान किया था.
बैडमिंटन खिलाड़ी पीवी सिंधु, पहलवान बजरंग पूनिया, धाविका हिमा दास और बीसीसीआई अध्यक्ष सौरव गांगुली भी मदद दे चुके हैं.
