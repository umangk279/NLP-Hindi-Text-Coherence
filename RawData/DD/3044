चीन में कोरोना वायरस का कहर जारी, अब तक 723 लोगों की मौत, भारत में सरकार पूरी तरह सतर्क, केन्द्रीय स्वास्थ्य मंत्री हर्षवर्धन ने कहा- केरल में कोरोना वायरस के तीन मामलों की पुष्टि, हालात पर मंत्रीसमूह नज़र रख रहा है।  
चीन में कोरोना वायरस का संक्रमण बढ़ता जा रहा है और चीन में अब तक 723 लोगों की मौत हो चुकी है इस वायरस के देश में 3399 नए मामले मिले हैं और इसके चलते मौत के 86 मामले भी सामने आए हैं। इसके साथ ही अब चीन में कोरोनावायरस के कुल मामलों की संख्या 34598 और विदेशों में 250 हो गई है। इसके साथ ही 2052 मरीज़ों को अस्पताल से डिस्चार्ज कर दिया गया है। 
दुनियां के कई देशो में भी इस संक्रमण का असर देखने को मिला है जिसकी रोकथाम के लिये युद्दस्तर पर प्रयास जारी है। भारत में भी कोरोना वायरस के खतरे से निपटने के लिये सभी तैयारियां पूरी है और केन्द्र सरकार राज्य सरकारो के साथ मिलकर स्थिति पर निगरानी रखे हुए है। सरकार ने स्वास्थ्य एवं परिवार कल्याण मंत्री की अध्यक्षता में मंत्री समूह गठित किया है जो पूरे देश में कोरोना वायरस के संक्रमण की आशंका के चलते उत्पन्न स्थिति पर निगरानी रख रहा है।
स्‍वास्‍थ्‍य मंत्री डॉ० हर्षवर्धन ने कल राज्‍यसभा में कहा कि भारत सरकार वायरस की ताजा स्थिति से अवगत रहने के लिए विश्‍व स्‍वास्‍थ्‍य संगठन से लगातार संपर्क में है। स्वास्थ्य सचिव प्रीति सूदन ने कल राज्यों और केंद्रशासित प्रदेशों के स्वास्थ्य सचिवों के साथ वीडियो कॉन्फ्रेंस के माध्‍यम से वायरस से निपटने की तैयारियों की समीक्षा की। उन्‍होंने कहा कि वैश्विक परिस्थितियों के मद्देनजर नये वीजा प्रतिबंध और सलाह जारी की गई है।
 
 
