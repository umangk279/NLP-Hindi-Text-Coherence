केंद्र सरकार ने पहली बार पेरोल जॉब्स का अनुमान लगाया है जिसके मुताबिक पिछले 6 महीने में फॉर्मल सेक्टर में 31 लाख कामगार जुड़े। EPFO में अंशदान करने वालों की संख्या के आधार पर सरकार ने यह अनुमान लगाया है।  
सरकार ने फॉर्मल यानी औपचारिक क्षेत्र में मासिक पेरोल रिपोर्टिंग की शुरुआत की है जिससे नई नौकरियों के आंकड़ों का पता लगाया जा सकेगा। नीति आयोग ने कहा कि पेरोल का मासिक डेटा अर्थव्यवस्था, नई नौकरियों और नीतियों की साफ तस्वीर पेश करेगा। 25 अप्रैल को उम्र पर आधारित पेरोल डेटा तीन एजेंसियों ने साझा किया है। एंप्लॉयीज प्रविडेंट फंड ऑर्गनाइजेशन (EPFO), एंप्लॉयीज स्टेट इंश्योरेंस कॉर्पोरेशन (ESIC) और पेंशन फंड रेग्युलेटरी ऐंड डिवेलपमेंट अथॉरिटी (PFRDA) ने यह डेटा नीति आयोग को मुहैया कराया है। 
नीति आयोग ने अपने बयान में कहा कि ये आंकड़े आंख खोलने वाले और जॉब्स को लेकर लग रही अटकलों का जवाब हैं। आयोग ने बताया कि इन तीन एजेंसियों द्वारा पेरोल का डेटा हर महीने जारी होगा और जिससे जॉब्स के आंकड़ों के लिए सर्वे पर निर्भर नहीं रहना होगा। 
