आईसीसी ने क्रिकेट में नए बदलावों को मंज़ूरी देते हुए अंपायर्स को और ज्यादा ताक़तवर बना दिया है। अब मैदान अंपायर से दुर्व्यवहार करने की सूरत में खिलाड़ी को खेल के बीच से ही पवेलियन भेजा जा सकेगा। खेल की बेहतरी के लिए आईसीसी द्वारा बनाए गए कई नए नियम 28 सितंबर से लागू होने वाले हैं। 
 आईसीसी के खेलने के नियमों में सुधार से अनुचित व्यवहार करने वाले खिलाड़ियों को मैदान से बाहर करना अब क्रिकेट में नियम के रूप में सामने आ रहा है। इस नियम को 28 सितंबर या इसके बाद से शुरू हो रही सभी सीरीज़ में लागू किया जाएगा। इन बदलावों में बल्ले की लंबाई-चौड़ाई की सीमा और डीआरएस में बदलाव शामिल हैं। हालांकि भारत-ऑस्ट्रेलिया के बीच चल रही सीमित ओवरों की श्रृंखला पुराने नियमों के अनुसार ही खेली जाएगी। ये सभी नियम दो आगामी टेस्ट सीरीज़ में प्रभावी होंगे जब दक्षिण अफ्रीका बांग्लादेश की मेजबानी करेगा और पाकिस्तान संयुक्त अरब अमीरात में श्रीलंका से भिड़ेगा।
