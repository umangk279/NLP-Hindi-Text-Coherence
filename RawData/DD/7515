लोक सभा चुनाव के पहले चरण के बाद अब सभी राजनीतिक दल दूसरे और तीसरे चरण के प्रचार में जुट गए हैं. राहुल गांधी ने तमिलनाडु में 4 चुनावी रैलियां की. सपा-बसपा जहां उत्तर प्रदेश में प्रचार में जुटे हैं, तो वहीं ममता बनर्जी ने पश्चिम बंगाल में मोर्चा संभाला. 
लोकसभा चुनाव के बाकी बचे 6 चरणों के लिए जहां एक ओर प्रधानमंत्री नरेंद्र मोदी ने बीजेपी और एनडीए गठबंधन के प्रचार में पूरी ताकत झोंक रखी है, वहीं दूसरे दलों ने भी अपने प्रचार में कोई कसर नहीं छोड़ी है. राष्ट्रीय दलों के साथ ही क्षेत्रीय दल रैली और रोड शो के जरिए जनता के बीच जा रहे हैं. कांग्रेस अध्यक्ष राहुल गांधी ने तमिलनाडु के कृष्णागिरि ज़िले में एक चुनावी रैली को संबोधित किया. राज्य में डीएमके के साथ मिलकर कांग्रेस चुनावी मैदान में है. कांग्रेस अध्यक्ष ने कहा कि कांग्रेस सत्ता में आई तो किसानों के ऋण माफी से लेकर सामाजिक न्याय का ख्याल रखा जाएगा.
वहीं तृणमूल कांग्रेस की नेता ममता बनर्जी ने पश्चिम बंगाल के कुर्सयोंग में अपनी पार्टी के पक्ष में एक चुनावी रैली की, इस मौके पर ममता ने केंद्र सरकार पर हमला बोला तो साथ ही अपनी सरकार की उपल्बधियां गिनाई और कहा कि वो जो कहती हैं वही करती हैं.
उत्तर प्रदेश में भी सियासी घमासान तेज हो गय़ा है. गठबंधन के लिए अखिलेश और मायावती रैलियां कर रहे हैं. सपा प्रमुख अखिलेश यादव शुक्रवार को पीलीभीत में थे, जहां उन्होंने महागठबंधन के लिए वोट मांगे.
बिहार में भी प्रचार जोरों पर हैं. आरजेडी नेता तेजस्वी यादव ने संवाददाताओं से बातचीत में नीतीश कुमार और केंद्र सरकार पर हमला बोला और कहा कि महागठबंधन ने पहले चरण शानदार प्रदर्शन किया है.
बात दिल्ली की करें तो अभी भले ही यहां सियासी सरगर्मी न बढ़ी हो लेकिन घमासान चरम पर है. लंबे समय से दिल्ली में आप और कांग्रेस के गठबंधन की चर्चा चल रही थी लेकिन अब तय हो गया है कि दोनों ही दल अलग-अलग चुनाव लड़ेंगे. कांग्रेस ने साफ कहा है कि वो सातों सीटों पर चुनाव लड़ेंगे.
आप का दिल्ली में गठबंधन न होने की एक वजह हरियाणा में गठबंधन के लिए उसकी शर्तों का कांग्रेस का न मानना बताया जा रहा है. कांग्रेस के साथ गठबंधन की आस टूटने के बाद हरियाणा में आम आदमी पार्टी और जननायक जनता पार्टी के बीच लोकसभा चुनाव के लिए समझौता हो गया है. दोनों पार्टियों में सात और तीन सीटों के फॉर्मूले पर सहमति बनी है. समझौते का एलान सांसद दुष्‍यंत चौटाला और आप के नेता गोपाल राय ने किया. कौन सा दल किस सीट पर चुनाव लड़ेगा इसका फ़ैसला करने के लिए दोनों दलों के नेताओं की संयुक्त समन्वय समिति करेगी. अगले दो से तीन दिनों में सीटों का चयन कर लिया जाएगा.
