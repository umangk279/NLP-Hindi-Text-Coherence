सुप्रीम कोर्ट ने उत्तर प्रदेश के पूर्व मुख्यमंत्रियों को सरकारी बंगला खाली करने का आदेश सुनाया है. सुप्रीम कोर्ट ने अपने फैसले में साफ किया कि कोई शख्स एक बार मुख्यमंत्री का पद छोड़ देने के बाद आम आदमी के बराबर हो जाता है. सर्वोच्च न्यायालय ने यह फैसला राज्य सरकार द्वारा लाए गए उस कानून को रद्द करते हुए सुनाया है, जिसमें इन पूर्व मुख्यमंत्रियों को स्थायी रूप से सरकारी आवास आवंटित करने की बात कही गई थी. 
कोर्ट ने अपने आदेश में कहा है कि पूर्व मुख्यमंत्री ताउम्र सरकारी आवास में रहने के हकदार नहीं हैं. जस्टिस रंजन गोगोई की अध्यक्षता वाली बेंच ने कहा कि उत्तर प्रदेश सरकार ने कानून में संशोधन कर जो नई व्यवस्था दी थी वो असंवैधानिक है. कोर्ट ने सोमवार को एक ग़ैरसरकारी संस्था लोक प्रहरी की याचिका पर फैसला सुनाते हुए मिनिस्टर सैलरी अलाउंस एंड मिसलेनियस प्रोविजन एक्ट के कई प्रावधानों को रद्द कर दिया.
दलीलें ये भी दी गईं कि ये कानून संविधान की धारा-14 का उल्लंघन करता है. वहीं उत्तर प्रदेश सरकार का तर्क था कि 1985 से ही प्रदेश में मुख्यमंत्री को दो बंगले आवंटित किए जाने की प्रथा चली आ रही है.
मामले में पिछले 19 अप्रैल को सुप्रीम कोर्ट ने फैसला सुरक्षित रख लिया था. सुप्रीम कोर्ट के इस आदेश के बाद जिन पूर्व मुख्यमंत्रियों को अपने बंगले खाली करने होंगे, उनमें मुलायम सिंह यादव, गृहमंत्री राजनाथ सिंह, बीएसपी प्रमुख मायावती, राजस्थान के राज्यपाल कल्याण सिंह, पूर्व मुख्यमंत्री नारायण दत्त तिवारी और अखिलेश यादव शामिल हैं.
यूपी सरकार के साथ ही कई राजनीतिक दलों ने भी फैसले का स्वागत किया है.
गौरतलब है कि कि समाजवादी पार्टी की अखिलेश यादव सरकार ने नियमों में परिवर्तन करके पूर्व मुख्यमंत्रियों को बंगले आवंटित करने का प्रावधान किया था, जिसको सुप्रीम कोर्ट में चुनौती दी गई थी. अब इस फैसले का दूरगामी असर हो सकता है और अन्य राज्यों में भी पूर्व मुख्यमंत्रियों को बंगला खाली करना पड़ सकता है.
