संसद के शीतकालीन सत्र के आखिरी दिन आज लोकसभा और राज्य सभा दोनों हुई अनिश्चितकाल के लिए स्थगित। विधायी कामकाज के लिहाज़ से काफी अहम रहा ये सत्र। नागरिकता संशोधन विधेयक, एसपीजी प्रोटेक्शन, दिल्ली एनसीआर में अवैध कालोनियों में रह रहे लोगों से जुड़ा विधेयक और ई-सिगरेट पर प्रतिबंध से जुड़े विधेयक हुए संसद में पास। 
संसद के शीतकालीन सत्र के आखिरी दिन आज लोकसभा और राज्य सभा दोनों अनिश्चितकाल के लिए स्थगित कर दी गई। इससे पहले दिन की शुरुआत पर लोकसभा में कांग्रेस के पूर्व अध्यक्ष राहुल गांधी की बलात्कार पर कथित टिप्पणी को लेकर भाजपा सदस्यों ने उनसे माफी की मांग करते हुए नारेबाजी की। इस मुद्दे पर सदन की कार्यवाही दो बार स्थगित करनी पड़ी।
केंद्रीय मंत्री स्मृति ईरानी ने आज लोक सभा में कहा कि यह पहली बार हुआ है कि कांग्रेस के किसी नेता ने राजनीतिक बातों में रेप का जिक्र किया है। 
एक बार के स्थगन के बाद दोपहर 12 बजे कार्यवाही पुन: आरंभ होने पर रक्षा मंत्री राजनाथ सिंह ने कहा कि कांग्रेस के पूर्व अध्यक्ष को माफी मांगनी चाहिए और ऐसे बयान देने वाले को इस सदन का सदस्य रहने का कोई नैतिक अधिकार नहीं है।ॉ
राज्यसभा में प्रश्नकाल के दौरान भारी हंगामा हुआ। कांग्रेस के सांसदों और टीएमसी ने भारी हंगामा किया। विपक्ष नॉर्थ ईस्ट में जारी गतिरोध पर सरकार से बयान की मांग कर रहा था। जिसकी वजह से सदन की कार्यवाही 1:00 बजे तक के लिए स्थगित करनी पड़ी। भारी हंगामे के बीच सभापति नायडू ने प्रश्नकाल चलाने की कोशिश की, लेकिन आधे घंटे की जद्दोजहद के बाद आखिरकार सदन की कार्यवाही 1:00 बजे तक के लिए स्थगित करनी पड़ी। एक बजे सदन की कार्यवाही दोबारा शुरू होते ही राज्यसभा को अनिश्तिचकाल के लिए स्थगित कर दिया गया।
