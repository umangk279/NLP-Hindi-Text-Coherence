देश की सबसे बड़ी कार कंपनी मारुति सुजुकी इंडिया का वित्त वर्ष 2019-20 की चौथी तिमाही का एकीकृत शुद्ध लाभ 27.77 प्रतिशत से घटकर 1,322.3 करोड़ रुपये पर आ गया। 
मारुति सुजुकी इंडिया (एमएसआई) का बीते वित्त वर्ष 2019-20 की चौथी तिमाही का एकीकृत शुद्ध लाभ 27.77 प्रतिशत घटकर 1,322.3 करोड़ रुपये पर आ गया। बिक्री घटने, प्रचार पर अधिक खर्च और मूल्यह्रास खर्च की वजह से कंपनी का मुनाफा कम हुआ है। इससे पिछले वित्त वर्ष की समान तिमाही में कंपनी ने 1,830.8 करोड़ रुपये का शुद्ध लाभ कमाया था।
कंपनी ने बयान में कहा कि तिमाही के दौरान उसकी शुद्ध बिक्री 15.2 प्रतिशत घटकर 18,207.7 करोड़ रुपये रह गई, जो इससे पिछले वित्त वर्ष की समान तिमाही में 21,473.1 करोड़ रुपये थी। तिमाही के दौरान कंपनी की कुल कार बिक्री 16 प्रतिशत घटकर 3,85,025 इकाई रह गई।
पूरे वित्त वर्ष 2019-20 में कंपनी का शुद्ध लाभ 25.78 प्रतिशत घटकर 5,677.6 करोड़ रुपये पर आ गया है, जो इससे पिछले वित्त वर्ष 2018-19 में 7,650.6 करोड़ रुपये रहा था। बीते वित्त वर्ष में कंपनी की शुद्ध बिक्री घटकर 75,660.6 करोड़ रुपये रह गई। जो इससे पिछले वित्त वर्ष में 86,068.5 करोड़ रुपये रही थी।
पूरे वित्त वर्ष के दौरान कंपनी की कुल बिक्री 16.1 प्रतिशत घटकर 15,63,297 इकाई रह गई। इनमें से 1,02,171 इकाइयों का निर्यात किया गया। कंपनी ने कहा कि बिक्री में कमी, प्रचार पर ऊंचे खर्च और मूल्यह्रास खर्च की वजह से वित्त वर्ष के दौरान उसके मुनाफे में कमी आई है। कंपनी के निदेशक मंडल ने 2019-20 के लिए 60 रुपये प्रति शेयर के लाभांश की सिफारिश की है।
