अपने आस-पास स्वच्छता बनाए रखने के लिए ये भी जरूरी है की हम खुले में शौच ना करें और ना ही करने दें। दिल्ली-एनसीआर में इसके लिए एक महीने का गूगल टॉयलेट लोकेटर जागरूकता अभियान की शुरू किया गया है। 
 स्वच्छ भारत अभियान में हर स्तर पर प्रयास जारी हैं। अपने आस-पास सार्वजनिक शौचालय का पता लगाने के लिए अब आप अपने मोबाइल पर ही गूगल मेप के जरिये शौचालय तक पहुंच सकते हैं। जी हां, इसके लिए केंद्रीय शहरी विकास मंत्रालय ने दिल्ली-एनसीआर में एक महीने का गूगल टॉयलेट लोकेटर जागरूकता अभियान शुरू किया है। बुधवार को नई दिल्ली के रफ़ी मार्ग स्थित एनडीएमसी स्मार्ट शौचालय ब्लॉक से इस अभियान की शुरूआत की गई।
इस जागरूकता अभियान के दौरान सार्वजनिक शौचालय का इस्तेमाल करने के बाद लोगों को फीड बैक भी देना होगा और उनके सुझावों के लिए लोगों को उपहार भी दिए जा सकते हैं। इस जागरूकता अभियान के बाद 15 से 22  अगस्त के बीच एक श्वेत पत्र जारी किया जाएगा और फीडबैक पर कार्यवाही की रिपोर्ट भी पेश की जाएगी। 
एनडीएमसी इलाके में करीब 332 सार्वजनिक शौचालय हैं और आने वाले सितंबर महीने तक ये संख्या 400 को भी पार कर जाएगी। एनडीएमसी के शौचालयों की ख़ास बात ये है कि यहां दिव्यांगों के लिए भी विशेष व्यवस्था की गई है। इसके अलावा एनडीएमसी के ज्यादातर शौचालयों को हाइजीन सेंटर की तरह विकसित किया गया है जहां शौचालयों के साथ ही एटीएम, पीने के लिए शुद्ध पानी की व्यवस्था और फीड बैक टेबल की व्यवस्था है। यहां कई शौचालयों के साथ हेल्थ सेंटर भी देखे जा सकते हैं जिसमें आप 6 तरह की स्वास्थ्य जांच भी करा सकते हैं।     
गूगल शौचालय लोकेटर जागरूकता अभियान पिछले साल एक पायलट परियोजना के रूप में कमीशन किया गया था और अब गूगल मेप पर करीब पांच हजार से ज्यादा शौचालय मौजूद हैं। इसमें मध्य प्रदेश के इंदौर और भोपाल शहर शामिल हैं जबकि राष्ट्रीय राजधानी क्षेत्र में दिल्ली, गुड़गांव, फरीदाबाद, गाजियाबाद और नोएडा सहित कुल पांच शहरों को जोड़ा गया है।  
