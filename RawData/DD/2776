भारतीय सेना ने पुलवामा आतंकी हमले का बदला लेते हुए आज ही के दिन यानि 26 फरवरी 2019 को पाकिस्तान के बालाकोट पर एयर स्ट्राइक किया था। इस कार्रवाई में बालाकोट स्थित जैश के कई आतंकी ठिकानों को ध्वस्त कर दिया गया था इसमें सैकड़ों की तादाद में आतंकी मारे गए थे। 
बालाकोट एयर स्ट्राइक का बुधवार को एक साल पूरा हो गया। 26 फरवरी 2019 को भारत ने एक बड़ी कार्रवाई करते हुए पाकिस्तान स्थित आतंकी संगठन जैश-ए-मोहम्मद के सबसे बड़े शिविर को तबाह कर दिया था जिसमें कई आतंकवादी और उनके प्रशिक्षक मारे गए थे। पाकिस्तान ने पुलवामा आतंकी हमले के बाद इन आतंकवादियों को उनकी सुरक्षा के लिए इस शिविर में भेजा था। बहुत ही कम समय में इस पूरी कार्रवाई को अंजाम दिया गया था। भारतीय वायुसेना का यह हमला बहुत ही सटीक था। बालाकोट हमला 14 फरवरी 2019 को आतंकियों द्वारा पुलवामा में सीआरपीएफ के काफिले पर किए गए हमले का जवाब था जिसमें हमारे 40 जवान शहीद हो गए थे।
रक्षा मंत्री राजनाथ सिंह ने ट्विट कर कहा कि "आतंकवाद से निपटने के भारत के रुख में बड़ा बदलाव आया है क्योंकि अब उसके सशस्त्र बल देश की रक्षा करने के लिए सीमा पार करने से नहीं हिचकिचाते।
आतंकवाद के खिलाफ भारत के रुख और आतंकवाद का मुकाबले करने के तरीकों को बदलने के लिए उन्होंने प्रधानमंत्री नरेंद्र मोदी को धन्यवाद दिया और कहा 2016 की सर्जिकल स्ट्राइक और 2019 का बालाकोट हवाई हमला इस बदलाव के गवाह हैं। यह निश्चित तौर पर नया और आत्मविश्वास से भरा भारत है।"
इस खास दिन पर बुधवार को एयर चीफ मार्शल ने श्रीनगर में मिग-21 से उड़ान भरी। मिग 21 के साथ 2 सुखोई और 2 FIGHTER JET भी उड़ान में शामिल थे।
बालाकोट एयर स्ट्राइक के दौरान एयर चीफ मार्शल रहे बीएस धनोआ ने कहा कि बालाकोट के बाद काफी कुछ सीखा है, और कई नई चीजें लागू की गयी हैं।
वायुसेना के विमानों ने आतंकी शिविरों को बर्बाद करने के लिये कई लेजर गाइडेड बमों का इस्तेमाल किया था। युद्धक विमानों ने अभियान के लिए कई वायुसैनिक अड्डों से उड़ान भरी थी। प्रधानमंत्री नरेंद्र मोदी भी पूरे अभियान पर बारीकी से नजर रखे हुए थे। बालाकोट ने पाकिस्तान ही नहीं, पूरी दुनिया को संदेश दे दिया कि केवल सैन्य शक्ति ही नहीं, भारतीय नेतृत्व में राजनीतिक इच्छाशक्ति और दृढ़संकल्प का भी कतई अभाव नहीं है। भारत दुश्मन के किसी भी दुस्साह का उसके घर में घुसकर जवाब देना जानता है।
  
