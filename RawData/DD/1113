गृह मंत्री अमित शाह ने सीआरपीएफ के गुरुग्राम स्थित सेंटर से अखिल भारतीय वृक्षारोपण अभियान की शुरुआत की। इस अभियान के तहत देश भर में हमारे  केंद्रीय सुरक्षा बलों के जवान जुलाई के आखिर तक 1 करोड़ 37 लाख के करीब पौधे लगाएंगे। गृह मंत्री ने खुद पीपल का पौधा लगाकर इस अभियान की शुरुआत की। 
केंद्रीय गृह मंत्री अमित शाह ने गुरुग्राम के खादरपुर में केंद्रीय सशस्त्र पुलिस बलों की तरफ से चलाए जा रहे अखिल भारतीय वृक्षारोपण अभियान में भाग लिया। इस मौके पर अमित शाह ने सीआरपीएफ ट्रेनिंग सेंटर में पीपल का पौधारोपण भी किया। पौधारोपण के बाद अमित शाह ने केंद्रीय सशस्त्र पुलिस बलों को संबोधित करते हुए कहा कि भारत सबसे अधिक आबादी वाले देशों में से एक है। सभी सोच रहे थे कि कोविड 19 के खिलाफ लड़ाई भारत जैसे देश में कैसे लोग लड़ेंगे। लोगों को मन में आशंकाएं थीं लेकिन आज पूरी दुनिया देख रही है कि कैसे कोरोना के खिलाफ सबसे सफल लड़ाई देश के लोग लड़ रहे हैं। हमारे जवानों ने भी उसमें बढ़ चढ़ कर हिस्सा लिया।
केंद्रीय बल वृक्षारोपण के इस अभियान को पूरे देश मे चला रहे है और जुलाई के अंत तक 1 करोड़ 37 लाख वृक्ष लगाने का लक्ष्य है। सीआरपीएप अभी तक 20 लाख पेड़ लगा चुके हैं और जुलाई के अंत तक 30 लाख वृक्ष लगा लेंगे। आज के दिन ही पूरे देश में 10 लाख लक्ष्य है।
केंद्रीय गृह मंत्री ने कहा कि सिर्फ कोरोना से लड़ने में ही पूरी दुनिया हमारी जंग की सराहना नहीं कर रही है। बल्कि पर्यावरण की सुरक्षा में हमारे कदमो का भी दुनिया स्वागत कर रही है । पर्यावरण को बचाने के लिए पेरिस समझौते में मोदी फार्मूले को स्वीकार करना भारत के लिए गर्व की बात है।
