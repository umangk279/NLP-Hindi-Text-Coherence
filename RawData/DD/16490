वनडे में बेहतरीन परफॉर्मेंस के बाद अब भारतीय क्रिकेट टीम की नज़रें बुधवार से शुरू हो रही तीन मैचों की टी-20 सीरीज़ पर होगी। टीम इंडिया जीत हासिल कर न्यूज़ीलैंड के खिलाफ टी20 फॉर्मेट अपना रिकॉर्ड सुधारना चाहेगी। 
 इस सीरीज़ में एक तरफ जहां श्रेयस अय्यर और मोहम्मद सिराज जैसे युवा खिलाड़ी अंतर्राष्ट्रीय क्रिकेट में पदार्पण करने का मौका मिल सकता है वहीं आशीष नेहरा अंतर्राष्ट्रीय क्रिकेट को अलविदा कहेंगे। आज खेला जाने वाला टी-20 मैच नेहरा के करियर का अंतिम मैच होगा।
अशीष नेहरा का यह आखिरी अंतर्राष्ट्रीय मैच है ऐसे में पूरी संभावना है कि इस वरिष्ठ गेंदबाज़ को प्वेइंग इलेवन में जगह मिलेगी। देखना यह होगा कि नेहरा के स्थान पर किसे बाहर बिठाया जाएगा। जसप्रीत बुमराह और भुवनेश्वर कुमार दोनों में से कोई एक गेंदबाज़ अंतिम एकादश से बाहर जा सकता है। 
स्पिन विभाग में कुलदीप यादव और लेग स्पिनर युजवेंद्र चहल को देखा जा सकता है। वहीं बल्लेबाज़ी की ज़िम्मेदारी रोहित शर्मा, शिखर धवन, कप्तान विराट कोहली, महेंद्र सिंह धोनी, हार्दिक पंड्या और दिनेश कार्तिक के कंधों पर होगी। वनडे टीम का नियमित हिस्सा केदार जाधव इस सीरीज़ में नहीं हैं। ऐसे में उनकी जगह श्रेयस अय्यर को डेब्यू करने का मौका मिल सकता है।
