प्रधानमंत्री नरेन्द्र मोदी ने कल उत्तराखंड के मसूरी स्थित लाल बहादुर शास्त्री राष्ट्रीय अकादमी में 92वें फाउंडेशन कोर्स के 360 से ज़्यादा प्रशिक्षु अधिकारियों को संबोधित किया। प्रधानमंत्री के संबोधन से पहले उन्हें प्रशिक्षु अधिकारियों द्वारा आवास और शिक्षा और अन्य विभिन्न विषयों पर लिखे गए निबंधों की प्रेज़ेन्टेशन दी गईं।    
 प्रधानमंत्री ने अधिकारियों को प्रशिक्षण पूरा होने पर और जीवन में आगे बढ़ने के बारे में कई महत्वपूर्ण सुझाव दिये। प्रधानमंत्री ने कहा कि अपने सहयोगियों और लोगों के साथ सम्पर्क और जुड़ाव उन्हें उनके काम में मदद करेगा। प्रधानमंत्री ने नीतियों के सफल क्रियान्वयन के लिए जन भागीदारी की अहमियत पर ज़ोर दिया। उन्होंने कहा कि लोक सेवाओं का उद्देश्य लोगों की भलाई और समृद्धि है। प्रधानमंत्री ने कहा कि सामाजिक आंदोलन लोकतंत्र में परिवर्तन ला सकते हैं और इस दिशा में लोक सेवाएं बड़ा योगदान दे सकती हैं। प्रधानमंत्री ने प्रशिक्षु अधिकारियों का आह्वान किया कि वे जनसेवा को मिशन बनाकर निष्ठा के साथ देश के लोगों की सेवा करें। 
