कर्नाटक विधानसभा चुनाव के लिए प्रचार चरम पर है, प्रधानमंत्री नरेंद्र मोदी ने भी ताबड़तोड़ चुनावी रैलियां करते हुए जनसभा के संबोधन में कांग्रेस पर विभाजनकारी राजनीति करने का आरोप लगाया। वहीं कांग्रेस औऱ जेडीएस ने भी मतदाताओं को लुभाने के लिए चुनाव प्रचार में पूरी ताकत झोंक दी है, कांग्रेस अध्यक्ष राहुल गांधी आज राज्य में चुनावी जनसभाएं करेंगे। 
प्रधानमंत्री नरेंद्र मोदी ने लगातार दूसरे दिन अपना चुनावी जारी रखा। चित्रदुर्ग में प्रधानमंत्री ने टीपू सुल्तान के बहाने कांग्रेस पर हमला किया। उन्होने किसानों, ग़रीबों और दलितों के तुष्टीकरण की राजनीति पर भी कांग्रेस को जमकर  घेरा। प्रधानमंत्री ने वेलफेयर नहीं करने वाली पार्टी का फेयरवेल कर देने की जनता से अपील की। साथ ही कांग्रेस पर भ्रष्टाचार के आरोप लगाए। उन्होने कहा कि कांग्रेस पार्टी ग़रीबों,दलितों के नाम पर सिर्फ डील ही करती है। साथ ही एक ही परिवार के लिए देश के बाक़ी महापुरूषों को भुला भी देती है। 
कांग्रेस पर तीखे राजनीतिक हमलों को प्रधानमंत्री ने जारी रखते हुए चित्रदुर्ग में चुनावी हुंकार भरी। कांग्रेस पर  पर ऐतिहासिक घटनाओं को अपने नफ़े-नुकसान के तहत तोड़ने मरोड़ने का आरोप लगाया। प्रधानमंत्री ने चित्रदुर्ग के आख़िरी शासक मदकरी नायक और चित्रदुर्ग की ही एक वीरांगना ओबव्वा के बलिदान को भुला देने के लिए कांग्रेस को ज़िम्मेदार बताया। 
परिवारवाद की राजनीति को लेकर भी प्रधानमंत्री ने तंज कसे। उन्होने कहा कि कांग्रेस पार्टी ने सिर्फ एक परिवार को ही महिमामंडित किया। इसके चलते आंबेडकर जैसे कई  लोगों को हाशिए पर धकेल दिया गया। ये ग़रीबों,दलितों और वंचितों के प्रति कांग्रेस की उदासीनता ही है। 
रायचुर की दूसरी चुनावी रैली में भी प्रधानमंत्री ने कांग्रेस संस्कृति में मौजूद भ्रष्टचार पर  निशाना साधा। साथ ही उन्होने केंद्र सरकार की किसानों से लेकर विकास और भ्रष्टाचार को ख़त्म करने की कई क़दमों का ज़िक्र किया। 
प्रधानमंत्री ने पिछले 48 घंटों में लगातार चुनावी रैलियों को जारी रखते हुए जमाखंडी में विपक्षियों को चुनौती दी। प्रधानमंत्री ने दलितों के नाम पर राजनीति करने पर कांग्रेस को ख़ूब लताड़ा। उन्होने आरोप लगाया कि कांग्रेस समाज को टुकड़ों में बांटने की राजनीति करती है। उन्होने देश में अलगाववादी ताक़तों और उनकी राजनीति  करने वालों के बहाने कांग्रेस पर सीधा हमला बोला। 
रैलियों में उमड़ती भीड़ के बीच प्रधानमंत्री हुबली पहुंचे तो लोगों ने एक अलग ही नज़ारा पेश किया। लोगों के विशाल समूह ने एक जोश के साथ अनुवादक को बीच में रोक दिया तो प्रधानमंत्री ने लोगों का अभिवादन स्वीकार कर। शहीदों को नमन करते हुए हनुमंथ अप्पा को याद किया। साथ ही कांग्रेस को जमानती पार्टी बता डाला। 
भाजपा की ओर से प्रधानमंत्री अपनी रैलियों में एक तरफ कांग्रेस पर भ्रष्ट नीतियों और तुष्टीकरण की राजनीति का आरोप लगा रहे हैं तो वहीं मतदाताओं के बीच केंद्र के विकास कार्यों सामाजिक न्याय और देश की आर्थिक तरक्की के प्रयासों को भी बता रहे हैं। 
