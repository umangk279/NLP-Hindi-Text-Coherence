कोरोना की महामारी से निपटने के लिए वैश्विक स्तर पर प्रयास तेज़ हो गए हैं। कोरोना वायरस से संबंधित मुद्दों पर चर्चा करने के लिए प्रधानमंत्री नरेंद्र मोदी ने एक G-20 वर्चुअल शिखर सम्मेलन में हिस्सा लिया। एक बयान में G-20 के सदस्य देशों ने कोरोनोवायरस महामारी के खिलाफ लड़ाई में "एकजुट होने का संकल्प लिया और इस संकट के प्रभाव का मुकाबला करने के लिए वैश्विक अर्थव्यवस्था में 5 ट्रिलियन अमरीकी डालर देने की बात कही। 
पीएम मोदी ने G20 के इस असाधारण सत्र को बुलाने के लिए सऊदी अरब के शाह का धन्यवाद किया। अपने संबोधन में, पीएम ने इस महामारी से होने वाले सामाजिक और आर्थिक नुकसान के बारे में आगाह किया। उन्होंने कहा कि कोविड -19 के 90% मामले और 88% मौतें जी 20 देशों में हुई हैं जो विश्व की जीडीपी का 80% और आबादी का 60% हिस्सा साझा करते हैं।
प्रधानमंत्री ने वैश्विक महामारी से लड़ने के लिए जी 20 देशों से ठोस कार्ययोजना बनाने की अपील की। पीएम ने सदस्य देशों से इस लड़ाई में चिकित्सकीय अनुसंधान को एक दूसरे के साझा करने पर विशेष ज़ोर दिया। उन्होंने गरीब देशों को होने वाले आर्थिक नुकसान से मुकाबला करने के लिए सभी से मिलकर काम करने की अपील की है। उन्होंने मानव जाति को केंद्र में रखते हुए अपनी योजनाओं को बनाने का आह्वान किया।
पीएम मोदी ने मानव जाति के सामूहिक कल्याण के लिए एक नए वैश्वीकरण की शुरुआत करने में नेताओं से मदद करने का भी आग्रह किया।
