पश्चिम बंगाल में बढ़ती राजनीतिक हिंसा की घटनाओं को देखते हुए राज्य के राज्यपाल केसरीनाथ त्रिपाठी ने आज एक सर्वदलीय बैठक बुलाई और राज्य में हिंसा पर नियंत्रण के लिए 5 बिंदु सुझाए..इस बीच कोलकाता के एक अस्पताल में एक इंटर्न डॉक्टर के साथ मारपीट के बाद बुधवार से ही राज्य में सभी डॉक्टर हड़ताल पर हैं ..ममता बनर्जी ने डॉक्टरों को काम पर वापस आने की चेतावनी तो दी है  लेकिन राज्य सरकार हड़ताल ख़त्म करवाने में नाकाम रही है.. 
पश्चिम बंगाल में बढ़ती राजनीतिक हिंसा को देखते हुए राज्य के राज्यपाल केसरीनाथ त्रिपाठी ने एक सर्वदलीय बैठक की, इस बैठक में TMC, BJP, कांग्रेस के अलावा लेफ्ट और अन्य क्षेत्रीय पार्टियों ने हिस्सा लिया । विपक्षी दलों ने इस बैठक को जरूरी बताया और राज्यपाल से राज्य की स्थिति को देखते हुए हस्तक्षेप करने की मांग की। इस बैठक में टीएमसी की तरफ से राज्य के मंत्री पार्थ चटर्जी ने हिस्सा लिया। राज्यपाल ने राज्य में हिंसा रोकने के लिए पांच बिंदु सुझाए।
इस बीच बीजेपी ने एक बार फिर से राज्य में जारी हिंसा के लिए ममता सरकार पर हमला बोला है।
उधर बंगाल में राज्य प्रशासन डॉक्टरों की हड़ताल को खत्म करवाने में पूरी तरह नाकाम रहा है, राज्य में कोलकाता के एक अस्पताल में एक इंटर्न डॉक्टर के साथ मारपीट के बाद बुधवार से राज्य के सभी डॉक्टर हड़ताल पर हैं। डॉक्टरों ने राज्यपाल केसरीनाथ त्रिपाठी से मिलकर सुरक्षा की मांग की है।
वहीं मुख्यमंत्री ममता बनर्जी ने डॉक्टरों को काम पर वापस आने की चेतावनी दी है तो बीजेपी ने हड़ताल के लिए राज्य सरकार को घेरा है। बंगाल में एक तरफ राजनीतिक हिंसा का दौर नहीं रुक रहा तो वहीं डॉक्टरों की हड़ताल से आम जन जीवन परेशान है। 
