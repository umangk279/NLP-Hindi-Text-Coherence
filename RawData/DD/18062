दुनिया में बढ़ते संरक्षणवाद के माहौल के बीच कैसे देशों के बीच सहयोग को बढ़ाया जाए, इसको लेकर जी-20 सम्मेलन की शुरुआत हो गई है। सम्मेलन के पहले सत्र में आतंकवाद का मुद्दा छाया रहा। पीएम मोदी ने आतंकवाद से लड़ने के लिए 10 सूत्रीय एजेंडा पेश किया, तो सतत विकास, जलवायु परिवर्तन और ऊर्जा जैसे मुद्दे भी सम्मेलन में छाए रहे। 
दुनिया की दो-तिहाई आबादी का प्रतिनिधित्व करने वाले जी-20 देशों के बड़े नेता जब जर्मनी के हैंबर्ग शहर में मिले तो उनके सामने आतंकवाद, सतत विकास, जलवायु परिवर्तन और ऊर्जा जैसे तमाम अहम मसले थे। बैठक शुरू होने से पहले मेजबान जर्मन चांसलर एंजेला मर्केल ने दुनिया के तमाम बड़े नेताओं का स्वागत किया। पीएम मोदी की भी मर्केल ने बड़ी गर्मजोशी से अगवानी की और फिर बड़े नेताओं ने सामूहिक तस्वीर भी खिंचाई।
