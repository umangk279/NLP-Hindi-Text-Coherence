हरियाणा और महाराष्ट्र में कल होगा मतदान, 24 अक्टूबर को होगी मतगणना, दोनों राज्यों में विधानसभा चुनाव के लिए कल शाम थमा प्रचार. 
महाराष्‍ट्र में विधानसभा चुनाव के लिए कल मतदान होगा। विधानसभा चुनाव के लिए प्रचार शनिवार शाम समाप्‍त हो गया। राज्य विधानसभा की 288 सीटों के लिए राजनीतिक दलों ने जनता को अपने पक्ष में करने के लिए हरसंभव प्रयास किया। राज्‍य भर में 96 हजार 6 सौ 61 मतदान केंद्र बनाए गए है। महाराष्‍ट्र चुनाव में पहली बार मतदाता पुष्टि पर्ची का इस्‍तेमाल किया जाएगा।  मतदान के लिए राज्‍य की चुनाव व्‍यवस्‍था पूरी तरह से सजग है।
महाराष्ट्र में छह करोड़ 90 लाख से अधिक मतदाता अपने मताधिकार का उपयोग करेंगे। चुनाव आयोग ने राज्य में 352 खास सखी पोलिंग बूथ स्थापित किए हैं, जिनका प्रबंध महिलाओं द्वारा किया जाएगा। राज्य और केंद्रीय पुलिस बलों के तीन लाख से अधिक सुरक्षाकर्मियों को राज्य में सुव्‍यवस्‍था बनाए रखने के लिए तैनात किया जाएगा। विधानसभा चुनाव के साथ एकमात्र सातारा लोकसभा सीट के उपचुनाव के लिए भी वोट डाले जाएंगे।
हरियाणा विधानसभा चुनाव के लिए भी कल मतदान होगा। चुनाव प्रचार कल शाम को समाप्‍त हो गया। विधानसभा की 90 सीटों के लिए राज्‍य में उन्‍नीस हजार पांच सौ अठहत्‍तर मतदान केंद्र बनाए गए हैं। चुनाव आयोग द्वारा 3000 संवेदनशील तथा 100 मतदान केंद्र अति संवेदनशील घोषित किये गये हैं। 
महाराष्ट्र और हरियाणा के साथ ही 17 राज्‍यों की 51 विधानसभा सीटों पर उपचुनाव के लिए भी प्रचार शनिवार शाम को समाप्त हो गया। विभिन्‍न राज्‍यों में विधानसभा के उपचुनाव के तहत उत्‍तरप्रदेश की 11, गुजरात की 6, केरल और बिहार की पांच-पांच, सिक्किम की तीन, पंजाब और असम की चार-चार, तमिलनाडु, राजस्‍थान और हिमाचल प्रदेश की दो-दो और ओडि़शा, तेलंगाना, मध्‍यप्रदेश, छत्‍तीसगढ़, मेघालय, पुद्दुचेरी और अरूणाचलप्रदेश की एक-एक सीट पर सोमवार को वोट डाले जाएंगे। सभी राज्‍यों में मतों की गिनती 24 तारीख को होगी।
