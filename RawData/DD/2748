WHO ने कोविड 19 के कहर से वैश्विक जोखिम को उच्चतम श्रेणी में रखा, दुनियाभर में 80 हजार से अधिक लोग वायरस से संक्रमित, अगले महीने मार्च में होने वाला आसियान शिखर सम्मेलन भी स्थगित।     
कोरोनावायरस के उप सहारा अफ्रीका तक पैर पसारने और वित्तीय बाजारों में गिरावट के बाद विश्व स्वास्थ्य संगठन ने इस नये विषाणु से अपने वैश्विक जोखिम आकलन को बढ़ाकर “उच्चतम श्रेणी’ में रखा है। विश्व स्वास्थ्य संगठन के प्रमुख टैड्रॉस ऐडनॉम गैबरेयेसस ने कहा कि इसके मामले निरंतर बढ़ने से हालात और गंभीर हो गए हैं और ये स्पष्ट रूप से चिंता का विषय हैं।
हांलाकि उन्होंने यह भी कहा कि अगर समय से मामलों का पता लगाने, मरीजों को अलग थलग रखने और उनकी देखभाल और संपर्कों के विषय में कार्रवाई की जाती है तो अब भी हमारे पास इस विषाणु को काबू में लाने का मौका है।
कोरोनावायरस पर बढ़ते कहर के बीच अमेरिका ने दक्षिण पूर्व एशियाई देशों के संगठन यानि आसियान के विशेष शिखर सम्मेलन को स्थगित कर दिया है। शिखर सम्मेलन मार्च के दूसरे सप्ताह में लास वेगास में आयोजित होने वाला था। इसके अलावा अमेरिकी राष्ट्रपति डोनाल्ड ट्रंप और आसियान देशों के नेताओं के बीच द्विपक्षीय बैठकों की योजना बनाई गई थी। 
 
