रेल मंत्री पीयूष गोयल ने कहा है कि रेल यात्रियों सुरक्षा सरकार की सबसे बड़ी प्राथमिकता है। उन्होंने कहा कि सुरक्षा के मद्देनजर अगले साल तक सभी पारंपरिक कोच एलएचबी में बदले जाएंगे, साथ ही स्टेशनों और रेलगाड़ियों में सीसीटीवी कैमरे लगाये जायेंगे। इसके अलावा एक साल के भीतर मानवरहित रेलवे क्रासिंग की समस्या को खत्म कर दिया जाएगा।  
 इसी महीने रेल मंत्रालय का कार्यभार संभालने वाले पीयूष गोयल ने अपने पहले प्रेस कांफ्रेंस में यात्रियों की सुरक्षा को सर्वोच्च प्राथमिकता बताया। पीयूष गोयल ने कहा कि नई लाइनें बिछाने की बजाय वर्तमान में जो ट्रैक हैं उनके नवीनीकरण को प्राथमिकता दी जाएगी। उन्होंने साथ ही कहा कि यात्रियों की सुरक्षा के मकसद से ट्रेन के डिब्बों और रेलवे स्टेशनों पर सीसीटीवी कैमरे लगाए जाएंगे। इसके अलावा एक साल के भीतर मानवरहित रेलवे क्रासिंग की समस्या को खत्म कर दिया जाएगा
रेल मंत्री ने कहा कि सभी स्टेशनों और ट्रेनों में हाई स्पीड वाई-फाई सुविधा मुहैया कराई जाएगी। उन्होंने कहा कि आगामी 1 नवंबर से ट्रेनों की नई टाइम टेबल लागू हो जाएगी, जिसमें मुख्य फोकस ट्रेनों की स्पीड और क्षमता बढ़ाने पर होगा। पीयूष गोयल ने कहा कि ट्रेनों के समय पर परिचालन सुनिश्चित करने के लिए जीपीएस आधारित रियल टाइम मॉनिटरिंग की जाएगी।
रेल मंत्री ने कहा कि अगले साल से रेलवे लाइनों के विद्युतीकरण के काम में तेजी लाई जाएगी। अगले साल 4000 किलोमीटर रेलवे लाईन का विद्युतीकरण किया जाएगा। पीयूष गोयल ने भारतीय रेल को हरित रेल बनाने की प्रतिबद्धता जताई।
रेलवे में वेंडरों द्वारा खाद्य पदार्थों की अधिक कीमत वसूलने पर चिंता जताते हुए रेल मंत्री ने कहा कि हर फूड पैकेट पर MRP लिखा जाएगा ताकि कोई अधिक कीमत ना वसूल सके। 
