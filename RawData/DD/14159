उत्तर कोरिया ने कहा, अमेरिकी बंदिशों की वजह से नहीं कर रहे हैं परमाणु निरस्त्रीकरण। अमेरिका को चेताया, लोगों को भ्रमित न करें।   
उत्तर कोरिया ने अमेरिका के उस दावे को भ्रमित करने वाला बताया है जिसमें उसने कहा था कि अत्यधिक अमेरिकी राजनीतिक दबाव और प्रतिबंधों की नीति के कारण ही वह बातचीत के मंच तक आया है। उत्तर कोरिया की सरकारी समाचार एजेंसी ने विदेश मंत्रालय के प्रवक्ता के हवाले से कहा कि ऐसे दावे सुधर रहे संबंधों को खराब करने का एक खतरनाक प्रयास है। गौरतलब है कि दक्षिण कोरिया के राष्ट्रपति मून जेई इन और उत्तर कोरिया के नेता किम जोंग उन के बीच पिछले महीने हुए शिखर सम्मेलन के बाद दोनों देशों के बीच संबंधों में नरमी आने के संकेत मिले थे। सम्मेलन में उत्तर कोरिया ने प्रायद्वीप को परमाणु मुक्त करने पर सहमति जताई थी।
