भारत और वेस्टइंडीज़ के बीच टी-20 मैचों की सीरीज़ का पहला मैच आज खेला जाएगा. टी-20 में कप्तानी की बागडोर रोहित शर्मा के कंधों पर होगी, जिनका इस फॉर्मेट में जीत का रिकॉर्ड शानदार रहा है. ये मुक़ाबला कोलकाता के ईडन गार्डन्स में खेला जाएगा. 
टेस्ट और वनडे सीरीज़ जीतने के बाद टीम इंडिया टीम-20 में भी वेस्टइंडीज़ को मात देने के लिए तैयार है. टी-20 में कप्तानी की बागडोर रोहित शर्मा के कंधों पर होगी, जिनका इस फॉर्मेट में जीत का रिकॉर्ड ताबड़तोड़ है. रोहित की कप्तानी में टीम इंडिया ने 9 टी-20 खेले हैं, जिसमें 8 में जीत और 1 में हार मिली है. बहरहाल इस समय रोहित शानदार फॉर्म में हैं. ओपनिंग में रोहित और शिखर धवन की जो़ड़ी सामने होगी, तो मध्यक्रम में केएल राहुल, ऋषभ पंत का मज़बूत आधार होगा. वैसे ये सीरीज़ ऋषभ पंत के लिए भी काफी महत्वपूर्ण होगी. क्योंकि नज़रें कहीं न कहीं उन पर रहेगी.
गेंदबाज़ी में भुवी, बुमराह और उमेश की खतरनाक पेस तिकड़ी है, तो स्पिनर के तौर पर युवजेंद्र चहल और कुलदीप यादव का फिरकी अस्त्र मौजूद है. हालांकि इन नामों के अलावा बैकअप के तौर पर खलील अहमद और वॉशिंगटन सुंदर जैसे गेंदबाज़ भी टीम के साथ हैं.
वेस्टइंडीज़ की बात करें तो इस टीम के लिए अब कुछ बचा है तो सिर्फ ये कि वो कम से कम टी-20 सीरीज़ में जीत हासिल कर जीत के साथ अपने दौरे को ख़त्म करें. लेकिन ऐसा हो इसके लिए टीम को अपनी निरंतरता पर ज़बरदस्त रूप से काम करना होगा.
हालांकि टी-20 में वेस्टइंडीज़ का पलड़ा भारी है. भारत और वेस्टइंडीज़ के बीच अब तक 8 टी-20 खेले गए हैं, जिसमें 5 में वेस्टइंडीज़ ने बाज़ी मारी है, वहीं 2 मैच भारत ने जीते हैं, जबकि 1 मैच बेनतीजा रहा.
लेकिन वेस्टइंडीज़ के लिए खिलाड़ियों का चोटिल होना बड़ी समस्या है. वनडे सीरीज में वेस्टइंडीज की एक मात्र जीत के हीरो रहे स्पिनर एश्ले नर्स चोट के चलते टी-20 सीरीज़ से बाहर हो चुके हैं, ऐसे में अब इस टीम को अपनी मौजूदा ताक़त को एक सूत्र में पिरोकर टी-20 सीरीज़ के लिए मैदान में उतरना होगा.
