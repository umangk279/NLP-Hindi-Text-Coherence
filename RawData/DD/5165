बेल्जियम के एंटवर्प में भारत और बेल्जियम के बीच पांच मैचों की हॉकी श्रंखला में भारतीय पुरुष टीम ने बेल्जियम को दी मात। मंदीप सिंह औऱ आकाशदीप के गोलों की मदद से विश्व नंबर दो बेल्जियम को 2-0 से हरा बनाई 1-0 की बढ़त। दूसरा मुकाबला शनिवार 28 सितम्‍बर को होगा।  
बेल्जियम के एंटवर्प में भारत और बेल्जियम के बीच तीन मैचों की हॉकी श्रंखला में भारतीय पुरुष टीम ने बेल्जियम को 2-0 से हराकर श्रंखला में 1-0 की बढ़त बना ली है। मनदीप सिंह और आकाशदीप सिंह को शानदार गोल की बदौलत भारत ने बेल्जियम को 2-0 से मात दी। मंदीप ने 39वें और आकाशदीप ने 54वें मिनट में गोल कर मैच भारत की झोली में डाल दिया।
पहले क्वार्टर में भारत ने शुरू में दबाव बनाया और मैच का पहला पेनल्टी कार्नर हासिल किया जिसे लोइक वान डोरेन ने बचा दिया। इसके बाद बेल्जियम ने जवाबी हमला करके पेनल्टी कार्नर हासिल किया लेकिन कृष्ण पाठक ने उस पर खूबसूरत बचाव किया। भारत दूसरे क्वार्टर में शुरू में ही हावी हो गया और उसे लगातार दो पेनल्टी कार्नर मिले, लेकिन वह इन्हें गोल में बदलने में नाकाम रहा। भारत ने गेंद पर अधिकतर समय नियंत्रण बनाये रखा लेकिन वह गोल नहीं कर पाया। इस तरह से मध्यांतर तक दोनों टीमें गोलरहित बराबरी पर थी। 
भारत ने तीसरे क्वार्टर में अधिक आक्रामकता दिखायी और बेल्जियम के गोलकीपर वान डोरेन को व्यस्त रखा। भारत को आखिर में 39वें मिनट में इसका इनाम मिला जब मनदीप ने गोल करके उसे बढ़त दिलायी। एक गोल से पिछड़ने के बाद बेल्जियम अंतिम क्वार्टर में आक्रामक हो गया और उसने गोलकीपर श्रीजेश की परीक्षा ली। भारतीय गोलकीपर ने हालांकि लगातार दो बचाव करके भारत की बढ़त बरकरार रखी। 
आकाशदीप सिंह ने 54वें मिनट में गोल करके बढ़त दोगुनी कर दी जिसके बाद बेल्जियम की वापसी की संभावनाएं भी समाप्त हो गयी।  भारत और बेल्जियम के बीच दूसरा मुकाबला शनिवार 28 सितम्‍बर को होगा। 
