सबरीमाला केस में पुनर्विचार याचिका पर सुप्रीम कोर्ट ने केस सात जजों की बेंच के पास भेज दिया है। बेंच ने यह फैसला 3:2 से किया। हालांकि, कोर्ट ने कहा कि अंतिम फैसले तक उसका पिछला आदेश बरकरार रहेगा। अदालत ने 28 सितंबर 2018 को 4:1 के बहुमत से मंदिर में महिलाओं के प्रवेश को मंजूरी दी थी। 
केरल के शबरिमला मंदिर में हर उम्र की महिलाओं को प्रवेश देने के मामले में अंतिम फैसला अब सात सदस्यों की संविधान पीठ करेगी। इस मामले में सुप्रीम कोर्ट के 2018 के फैसले के खिलाफ दायर पुनर्विचार याचिकाओं पर फैसला देते हुए देश की शीर्ष अदालत ने  3:2 के बहुमत से मामले को 7 जजों की संविधान पीठ को सौंप दिया है। 
बहुमत के फैसले में कहा गया है कि शबरिमला  में महिलाओं के प्रवेश का मामला अकेला मामला नहीं है, दरगाहों और मस्जिद में महिलाओं के प्रवेश, दाउदी बोहरा समुदाय में बच्चिओं का खतना, और ऐसे ही कई अन्य मामले को सुप्रीम कोर्ट में लंबित हैं। 7 जजों की संविधान पीठ इन सभी मामलों पर सुनवाई करे। 
प्रधान न्यायाधीश रंजन गोगोई की अध्यक्षता वाली पांच सदस्यीय संविधान पीठ इन धार्मिक मुद्दों को नये सिरे से विचार के लिये सात सदस्यीय पीठ को सौंपे जाने पर एकमत थी। लेकिन शबरिमला  मंदिर में महिलाओं को प्रवेश की अनुमति देने के 28 सितंबर, 2018 के शीर्ष अदालत के फैसले पर पुनर्विचार की याचिकाओं पर उसने 3:2 के बहुमत से निर्णय दिया। न्यायमूर्ति आर एफ नरिमन और न्यायमूर्ति धनन्जय वाई चन्द्रचूड़ ने अल्पमत का फैसला सुनाते हुये सभी पुनर्विचार याचिकायें खारिज कर दीं और 28 सितंबर, 2018 के निर्णय पर अमल का निर्देश दिया। लेकिन चीफ जस्टिस रंजन गोगोई, जस्टिस ए एम खनविलकर और जस्टिस इंदु मल्होत्रा ने पुनर्विचार याचिकाओं को स्वीकार किया । हालांकि तीनों ने इन पर सुनवाई से पहले इसे अन्य मामलों के साथ सात सदस्यों की पीठ को सौंपने का आदेश दिया। अदालत ने सुनवाई के लिए 7 बिंदु तय किए हैं। 
बड़ी पीठ जिन मुद्दों पर सुनवाई करेगी उनमें -
- अनुच्छेद 14 में समानता के अधिकार और 25 व 26 में धार्मिक स्वतंत्रता के बीच संतुलन
- संविधान के अनुच्छेद 25 (1) में सार्वजनिक व्यवस्था, नैतिकता और स्वास्थ्य ' की क्या सीमाएं हैं
तमाम संगठनों ने फैसले का स्वागत किया है ।
कोर्ट ने कहा कि एक बार 7 जजों की संविधान पीठ निर्णय ले लेती है तो ऐसे मामलों के लिए एक स्थाई समाधान निकल सकता है। 2018 में तत्कालीन मुख्य न्यायधीश जस्टिस दीपक मिश्रा की अध्यक्षता वाली 5 जजों की पीठ ने 4:1 के बहुमत से फैसला दिया था कि महिलाओं के शबरिमला मंदिर में प्रवेश पर रोक की परम्परा मनमानी है और समानता के सिद्धांत के खिलाफ है और संवैधानिक नैतिकता इसकी अनुमति नहीं देती । शीर्ष अदालत ने आज 28 सितंबर, 2018 के फैसले पर कोई प्रतिकूल टिप्पणी नहीं की और न ही पहले के फैसले पर रोक लगायी है। यानी फिलहाल महिलाओं के प्रवेश पर कोई रोक नहीं है ।
