पांच मैचों की वनडे सीरीज़ के तीसरे मैच में भारत ने न्यूज़ीलैंड को 7 विकेट से हरा दिया है. 244 रन के लक्ष्य को भारतीय टीम ने 43 ओवर में 3 विकेट खोकर हासिल कर लिया. 
शिखर धवन 28 रन बनाकर आउट हुए. रोहित शर्मा और विराट कोहली ने दूसरे विकेट के लिए 113 रन जोड़े. रोहित शर्मा 62 रन और विराट कोहली 60 रन बनाकर आउट हुए. इसके बाद अंबाति रायडू और दिनेश कार्तिक ने सात ओवर बाकी रहते टीम को जीत दिला दी. रायडू 40 और कार्तिक 38 रन बनाकर नाबाद रहे. इस जीत के साथ भारत ने 5 मैचों की सीरीज़ में 3-0 की अजेय बढ़त बनाते हुए सीरीज़ अपने नाम कर ली है. भारत ने दस साल बाद न्यूज़ीलैंड में वनडे सीरीज़ जीती है.
इससे पहले न्यूज़ीलैंड ने टॉस जीतकर पहले बल्लेबाज़ी का फैसला किया. मोहम्मद शमी ने कॉलिन मुनरो को 7 रन पर आउट कर भारत को पहली कामयाबी दिलाई. मार्टिन गप्टिल को भुवनेश्वर कुमार ने 13 रन पर विकेट के पीछे कैच कराया. केन विलियम्सन 28 रन बनाकर युजवेंद्र चहल का शिकार बने. रॉस टेलर और टॉम लेथम के बीच अच्छी साझेदारी देखने को मिली. दोनों ने अपने अपने अर्धशतक पूरे किए. 51 रन बनाकर लेथम चहल की गेंद पर रायडू द्वारा लपके गए. हेनरी निकोल्स और मिचेल सैंटनर को हार्दिक पांड्या ने सस्ते में आउट किया. रॉस टेलर अपने शतक से चूक गए, उन्हें 93 रन पर मोहम्मद शमी ने आउट किया. न्यूज़ीलैंड की टीम 49 ओवर में 243 रन बनाकर आउट हो गई.
