स्विट्जरलैंड के दिग्गज टेनिस खिलाड़ी रोजर फेडरर ने फ्रेंच ओपन के प्री-क्वार्टर फाइनल में जगह बना ली है 
स्विट्जरलैंड के दिग्गज टेनिस खिलाड़ी रोजर फेडरर ने फ्रेंच ओपन के प्री-क्वार्टर फाइनल में जगह बना ली है। फेडरर ने राउंड ऑफ-32 में नॉर्वे के कैस्पर रुड को 6-3, 6-1, 7-6 से हराया। इसके साथ ही 37 साल के फेडरर फ्रेंच ओपन के प्री-क्वार्टर में पहुंचने वाले सबसे उम्रदराज खिलाड़ी बन गए हैं। ये रोजर फेडरर के करिअर का 400वां ग्रैंडस्लैम मैच था। ये आंकड़ा छूने वाले वे पहले खिलाड़ी बन गए हैं। दूसरे नंबर पर सेरेना विलियम्स हैं, जिन्होंने 382 मैच खेले हैं। फिर नोवाक जोकोविच (308) और राफेल नडाल (292) का नंबर आता है। फेडरर ने 400 मैच में से 345 जीते हैं, 55 हारे। वहीं, 11 बार के चैंपियन राफेल नडाल भी अंतिम-16 में पहुंच गए हैं। नडाल ने डेविड गोफिन को 6-1, 6-3, 4-6, 6-3 से हराया। 1999 में जब रोजर फेडरर ने फ्रेंच ओपन में डेब्यू किया था, तब कैस्पर रुड के पिता क्रिश्चियन रुड भी फ्रेंच ओपन में खेल रहे थे। हालांकि तब फेडरर और क्रिश्चियन को एक-दूसरे के खिलाफ खेलने का मौका नहीं मिला था। अब 20 साल बाद क्रिश्चियन के बेटे कैस्पर दिग्गज फेडरर के खिलाफ उतरे। कैरोलिना प्लिस्कोवा तीसरे राउंड में हारकर फ्रेंच ओपन से बाहर हो गईं। प्लिस्कोवा को क्रोएशिया की पेट्रा मार्टिक ने 6-3, 6-3 से हराया। अन्य मैचों में जर्मनी के एलेक्जेंडर ज्वेरेव ने माइकल येमेर को और फोगनिनी ने डेलबोनिस को हराकर तीसरे राउंड में जगह बनाई। 
