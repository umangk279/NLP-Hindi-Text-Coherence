प्रधानमंत्री ने कहा कि कोरोना महामारी के आज के दौर में भारत से दुनिया की अपेक्षाएं काफी बढ़ गई हैं। उन्‍होंने कहा कि विश्‍व के देश भरोसेमंद और विश्‍वस्‍त साझेदारों की तलाश कर रहे हैं और भारत में इसकी क्षमता, शक्ति और योग्‍यता है। उन्‍होंने उद्योगों और लोगों से आग्रह किया कि वे परीक्षा की इस कठिन घड़ी में भारत को भरोसेमंद देश के रूप में उभारने के प्रयास करें। 
प्रधानमंत्री ने देश में मजबूत स्‍थानीय सप्‍लाई चेन कायम करने का आग्रह करते हुए विश्‍व की सप्‍लाई चेन में भारत का हिस्‍सा बढ़ाये जाने का भी आग्रह किया। उन्‍होंने मेड इन इंडिया, मेड फॉर द वर्ल्‍ड का आह्वान करते हुए देश को आत्‍मनिर्भर बनाने पर बल दिया।
प्रधानमंत्री ने ऐसी वस्‍तुओं के आयात में कटौती का आग्रह किया जिनका देश में आसानी से उत्‍पादन किया जा सकता है। इस संदर्भ में उन्‍होंने फर्नीचर, एयर कंडीशनर और चमड़ा उद्योग जैसे क्षेत्रों का विशेष रूप से उल्‍लेख किया और कहा कि समन्वित प्रयासों से प्राथमिक क्षेत्र के उत्‍पादों के आयात को कम किया जा सकता है। उन्‍होंने इस बात पर भी जोर दिया कि सरकार को कोरोना महामारी से निपटने के लिए कठोर कदम उठाने पड़े हैं। लेकिन इसके साथ ही देश की अर्थव्‍यवस्‍था को मजबूत बनाने के लिए भी प्रयास किये गये हैं।
प्रधानमंत्री ने कहा कि उद्योगों के नये प्रयासों से देश में तीन महीने के संक्षिप्‍त अंतराल में निजी सुरक्षा उपकरण- पी पी ई के बड़े पैमाने पर उत्‍पादन में मदद मिली है। श्री मोदी ने उद्योगों को भरोसा दिलाया कि आत्‍मनिर्भर भारत की साझा परिकल्‍पना को पूरा करने के लिए सरकार उन्‍हें पूरी मदद देगी।
