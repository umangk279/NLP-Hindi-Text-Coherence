देशभर में आज रक्षाबंधन का त्यौहार मनाया जा रहा है। इस बार रक्षाबंधन खास है क्योंकि इस दिन सावन का अंतिम सोमवार भी है। सावन का अंतिम सोमवार होने के कारण इसे काफी शुभ माना जा रहा है।   
 देशभर में आज रक्षाबंधन का त्‍यौहार मनाया जा रहा है। श्रावण मास की पूर्णिमा के दिन मनाया जाने वाला रक्षाबंधन का त्योहार भाई-बहन के प्यार का प्रतीक है। इस मौके पर बहनें भाइयों की कलाई पर राखी बांधती हैं, तिलक लगाती हैं और उनसे अपनी रक्षा का संकल्प लेती हैं। राष्ट्रपति रामनाथ कोविंद और उपराष्‍ट्रपति हामिद अंसारी ने इस पावन अवसर की पूर्व संध्‍या पर देशवासियों को बधाई दी है। प्रधानमंत्री मोदी ने भी देशवासियों को रक्षा बंधन की बधाई दी है। रक्षाबंधन के अवसर पर समुद्रतल से 15000 फीट की ऊंचाई पर क्षेत्रीय औरतों और लड़कियों ने ITBP के हिमवीरों को भी राखियां बांधी।
रक्षा बंधन के त्यौहार के मौके पर कई बहनों ने राखी बांधने के एवज में भाईयों से शौचालय बनवाने की मांग कर दी है। खुले में शौच से मुक्ति की दिशा में अब महिलाएं खुद आगे आ रही हैं। वाराणसी जिला मुख्यालय से 30 किलोमीटर दूर फूलपुर गांव की रहने वाली मुन्नी ने अपने भाई दिलीप से कहा कि वो उसे राखी तभी बांधेगी जब वो उसको शौचालय बनवा कर देगा। मुन्नी की जिद और उसके स्वाभिमान की रक्षा की खातिर दिलीप ने खुद फावड़ा पकड़ा और शौचालय के लिए गढ्ढा खोदने लगा।इससे प्रेरणा लेकर गांव के अन्य लोग भी अपने अपने घरों में शौचालय बनाने में जुट गए हैं। 
उधर सोनभद्र जिले के दुरावल खुर्द गाँव की कक्षा 7 में पढ़ने वाली नेहा ने ग्राम प्रधान से राखी बांधने के एवज में शौचालय बनवाने की मांग कर डाली।  प्रधान ने उसकी इस मांग को पूरा करने के लिए उसके घर शौचालय का निर्माण शुरू करा दिया, साथ ही राखी के दिन उसे शौचालय उपहार में देने का संकल्प भी लिया। खुले में शौच से मुक्ति की दिशा में इन बेटियों का प्रयास निश्चित तौर पर सराहनीय है और सबको इन बेटियों पर गर्व होना चाहिए। 
