कांग्रेस अध्यक्ष को चुनने के लिए शनिवार को आयोजित कांग्रेस कार्यसमिति की बैठक में सोनिया गांधी को पार्टी का अंतरिम अध्यक्ष चुन लिया गया है. कांग्रेस अध्यक्ष पद से दिया गया राहुल गांधी का त्यागपत्र भी स्वीकार कर लिया गया है. 
कांग्रेस प्रवक्ता रणदीप सुरजेवाला ने कहा कि कांग्रेस कार्यसमिति की बैठक में अध्यक्ष को लेकर व्यापक चर्चा हुई. सर्वसम्मति से तीन प्रस्ताव पारित किए गए. पहला, कांग्रेस कार्यसमिति ने राहुल गांधी के नेतृत्व की प्रशंसा करते हुए उनका धन्यवाद दिया. उन्होंने हर क्षण पार्टी की सेवा की. समाज के हर वर्ग की आवाज बनकर उभरे. राहुल गांधी ने देश में भय और हिंसा के वातावरण के खिलाफ निरंतर आवाज उठाई. पार्टी को नई ऊर्जा और नई दिशा दी. एक निर्णायक लड़ाई लड़ी. कार्यसमिति ने राहुल गांधी के नेतृत्व में विश्वास जताते हुए कहा कि उनका सहयोग पार्टी को मिलता रहेगा.
सुरजेवाला ने कहा कि पार्टी के प्रदेश अध्यक्षों, सचिव, सांसदों और विधायक दल के नेताओं का विचार जाना. विचारों के अनुरूप प्रस्ताव पारित किया कि राहुल गांधी अपने पद पर बने रहें और उनसे इस्तीफा वापस लेने का अनुरोध किया गया. लेकिन राहुल गांधी ने इस अनुरोध को ठुकरा दिया और कहा कि जवाबदेही और जिम्मेदारी की शुरुआत उनसे होनी चाहिए. इसके बाद कार्यसमिति ने सर्वसम्मति से यह निर्णय लिया कि सोनिया गांधी अंतरिम अध्यक्ष का पद संभालें, जब तक रेगुलर चुनाव नहीं हो जाता है. उन्होंने प्रस्ताव स्वीकार कर लिया.
