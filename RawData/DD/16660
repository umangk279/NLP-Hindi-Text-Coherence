कांग्रेस अध्यक्ष सोनिया गांधी के दामाद रॉबर्ट वाड्रा और हथियारों के सौदागर संजय भंडारी के संबंधों पर पार्टी की चुप्पी पर भाजपा ने सवाल खड़े किये हैं। भाजपा नेता और रक्षा मंत्री निर्मला सीतारमण ने कल दिल्ली में कहा कि रॉबर्ट वाड्रा ने हथियार कारोबारी संजय से उसके लंदन निवास पर मुलाकात की थी। हालंकि कांग्रेस ने वाड्रा पर लगे इन आरोपों को गलत  बताया है। पार्टी ने कहा हे कि इस मामले में वह किसी भी जांच के लिए तैयार है।   
 कांग्रेस अध्यक्ष सोनिया गांधी के दामाद रॉबर्ट वाड्रा के हथियार डीलर संजय भंडारी से कथित संबधों को लेकर सियासी घमासान तेज हो गया है । बीजेपी की ओर से इस मामले पर कांग्रेस नेतृत्व पर जोरदार निशाना साधा गया है । कांग्रेस पर हमले के लिए बीजेपी की ओर से सामने आयीं देश की रक्षा मंत्री और पार्टी की वरिष्ठ नेता निर्मला सीतारमण । उन्होंने वाड्रा पर लग रहे आरोपों पर कांग्रेस आलाकमान  की चुप्पी पर सवाल उठाते हुए कहा कि कांग्रेस नेतृत्व इन सवालों का कोई जवाब नहीं दे रहा है । इससे यह सिद्ध होता है कि वे आरोप को स्वीकार कर रहे हैं। 
गौरतलब है कि एक निजी न्यूज चैनल ने सोमवार को अपनी रिपोर्ट में दावा किया कि हथियार कारोबारी संजय भंडारी ने रॉबर्ट वाड्रा के रिश्ते हैं। चैनल की खबर के मुताबिक 
उसे एक ईमेल से जानकारी से मिली है कि भंडारी के ट्रैवल एजेंट ने साल 2012 में वाड्रा के लिए एअर टिकट बुक कराए थे. ।  चैनल ने दावा किया है कि उसके पास अगस्त 2012 में खरीद के दो एअर टिकट की कॉपी भी मिली है । चैनल के मुताबिक  अगस्त 2012 में वाड्रा की एक विदेश यात्रा के लिए टिकट भंडारी के ट्रैवेल एजेंट ने  पहाड़गंज स्थित इंटरनेशनल ट्रैवल द्वारा आरक्षित कराए गये थे ।  भंडारी ने  ये टिकट उस समय बुक कराया था जब स्विस कंपनी पिलेटस के जेट ट्रेनर डील में उसकी भूमिका को लेकर जांच चल रही थी।  पिलेटस ये डील करने में सफल रहा था, जबकि भारत की सार्वजनिक क्षेत्र की कंपनी एचएएल ने एचटीटी-40 को अपने कंटेडर के रूप में पेश किया था।  
इससे पहले ये भी  आरोप लगे थे कि लंदन स्थित वाड्रा के फ्लैट 12, एलर्टन हाउस की का संजय भंडारी ने साल 2016 में नवीनीकरण कराया था । आरोप ये भी हैं कि इसके लिए भंडारी के स्विस खाते में  पैसे भी जमा कराए गए । गौरतलब है कि संजय भंडारी इनकम टैक्स और ईडी की जांच के दायरे में हैं और आयकर विभाग ने पिछले साल अप्रैल में उनके ठिकानों पर छापेमारी भी की थी। ईडी ने भंडारी की करीब 20 करोड़ की संपत्ति और चार महंगी कारों को जब्त किया था। भारत सरकार भंडारी के प्रत्यर्पण की कोशिश कर रही है । वाड्रा पर लग रहे आरोपों पर सूचना प्रसारण और टेक्सटाइल मंत्री स्मृति ईरानी ने भी कांग्रेस उपाध्यक्ष राहुल गांधी पर हमला बोल दिया । उन्होंने  ट्वीट किया 
'वाड्रा टिकटगेट पर व्यग्रता से राहुल जी के काव्यात्मक पोस्ट की प्रतीक्षा है।'
 हालांकि वाड्रा पहले इन आरोपों से इंकार कर चुके हैं । कांग्रेस की ओर से भी आरोपों को गलत बताया गया है । कांग्रेस भले ही कुछ भी सफाई दे रही हो लेकिन भ्रष्टाचार के मामलों पर लगातार घिर रही कांग्रेस इन खुलासों के बाद फिर से बैकफुट पर है । 
