सूचना एवं प्रसारण मंत्री प्रकाश जावड़ेकर लखनऊ के दौरा पर हैं। इस दौरान वे एयरपोर्ट से सीधे भाजपा कार्यालय पहुंचे जहां कार्यकर्ताओं व मंत्रियों ने उनका भव्य स्वागत किया। इसके बाद उन्होंने प्रेस कॉन्फ्रेंस को संबोधित किया।  
केंद्रीय मंत्री प्रकाश जावडेकर ने कहा है कि पीएम मोदी के पांच साल के कार्यकाल में विकास दर बढ़ी है और महंगाई दर कम हुई है। उन्होंने लखनऊ में प्रेस कॉन्फ्रेंस के दौरान कांग्रेस के शासनकाल की महंगाई दर को भी सामने रखा। प्रकाश जावडेकर ने आश्वासन दिया कि दुनियाभर में जारी धीमी विकास दर का देश पर कोई असर नहीं पड़ेगा। 
कॉर्पोरेट टैक्स को एक ऐतिहासिक कदम बताते हुए उन्होंने कहा कि अनेक कंपनियां मंदी के कारण चीन के साथ व्यापार खत्म कर भारत में निवेश करने की इच्छुक है। उन्होंने कहा कि न सिर्फ इससे विकास दर बढ़ेगी बल्कि रोज़गार के अवसर भी मुहैया होंगे। 
