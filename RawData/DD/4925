मामल्लपुरम में प्रधानमंत्री नरेन्द्र मोदी और चीन के राष्ट्रपति शी जिनपिंग के बीच दूसरी ऐतिहासिक अनौपचारिक वार्ता की शुरुआत हुई। दुनिया की दो पुरातन सभ्यताएं के दो प्रमुख नेता मिले तो प्राचीन संबंधों को नई ऊर्जा मिली। दोनों नेताओं के बीच बातचीत से भविष्य में आपसी सहयोग को नया आयाम मिलेगा।  
दुनिया की दो पुरानी सभ्यताएं, आधुनिक दौर के दो प्रभावशाली नेता और इनकी विशेषता यह कि दोनों ही एशिया की प्रमुख हस्तियों में शामिल। यह इतिहास के बनने का समय है जब प्रधानमंत्री नरेंद्र मोदी और राष्ट्रपति शी जिनपिंग अनौपचारिक शिखर सम्मेलन के दौरान मामल्लपुरम में एक साथ तमाम प्रोटोकॉल को दरकिनार कर मिले। 
यह वक्त इतिहास गढ़ने का है। इसे नया आयाम देने का है। मामल्लपुरम ने भारत और चीन के बीच संबंधों को गढ़ने में एक सेतु का काम किया। जो छठी और नौवीं सदी से लगातार इसका राजदार रहा है। यह तब से स्थापित है जब पल्लव वंश अपने चरम पर था। यहां जो स्मारक मौजूद हैं, उससे पता चलता है कि वैश्विक वाणिज्य और व्यापारिक सभ्यता में भारत ने हमेशा से केंद्रीय भूमिका अदा की है। प्रधानमंत्री नरेंद्र मोदी ने 1300 साल पुराने स्मारकों और मंदिरों के जरिए हमारी सभ्यता को बेहतरीन प्रस्तुत किया।  यहां जो स्मारक और मंदिर मौजूद हैं  संग्रहालय नहीं हैं। ये सभी विद्यमान स्मारक हैं। ये है विश्व की धरोहर अर्जुन पेनेंस, कहें, या कहें अर्जुन की तपस्या। मामल्लपुरम की ये शिला करीब एक हज़ार तीन सौ सालों से अर्जुन के धैर्य और समर्पण की याद को ताज़ा रहे हैं। गोलाई लिए हुए इस शिला में पुरात्ववेत्ताओं को अर्जुन की तपस्या की हज़ार से भी ज्यादा साल की अबूझ पहेली दिखती है। भारतीय समृद्ध शिल्पकला, द्रविडियन शैली में कई अनकही कहानियां और पहेलियां छिपीं हैं। ये शिला पांडव महारथियों में एक धनुर्धर अर्जुन के तप बल को उकेरती है। जिन्होंने शिव की तपस्या कर पशुपति-अस्त्र हासिल किया था। ये जीवनदायिनी गंगे की झलक भी समेटे हैं भगीरथी की तपस्या का अक्स भी यहां झलकती है। 
मामल्लपुरम् में चीन के राष्ट्रपति शी जिनपिंग के सामने प्रधानमंत्री मोदी एक-एक कर भारत के उन ऐतिहासिक और पौराणिक पहलूयों रख रहे हैं जिनके अंश से भारत की विरासत बनी है। यह अद्वितीय विज्ञान और एक महान शिल्प भी जो गुरुत्वाकर्षण के नियमों को धता बता बाल कृष्ण के मक्खन गोले की तरह 13 सौ साल से अडिग खड़ा है। इस ऐतिहासिक शिल्प के सामने दोनों नेताओं की एक-दूसरे के साथ जुगलबंदी रिश्तों में संतुलन और सामंजस्य बनाए रखने का ही प्रतीक है। भारत की आध्यात्मिक शक्ति इतनी अनोखी रही है कि संसार में प्राणियों सहित मौजूद वनस्पति और प्रकृति को भी राह दिखाई है साथ ही इनसे सीखा भी है। पंच रथ की ओर बढ़ते हुए दोनों नेताओं ने धर्मराज रथ, भीम रथ, अर्जुन रथ, द्रौपदी रथ और नकुल-सहदेव रथ को देखा। पांच पांडवों और उनकी पत्नी पांचली यानी द्रौपदी को समर्पित है ये पंच रथ। 
प्रधानमंत्री नरेंद्र मोदी ने और राष्ट्रपति शी जिनपिंग के बीच मुलाकात अनौपचारिक थी और इसमें वो पल भी शामिल रहा जब दोनों नेता दक्षिण भारत के विशेष पेय नारियल पानी की चुस्कियां लेते दिखे। दोनों नेताओं के बीच इस तरह की बेतकल्लुफी को सभी अपने कैमरों में कैद करते दिखे। 
दोनों नेताओं ने इसके बाद रूख किया बंगाल की खाड़ी के विशाल समुद्र के किनारे बने शोर टेम्पल की ओर। ये मंदिर सूर्य की किरणों के साथ अलग रंग में दिखता है कभी गाढ़े पीले रंग का भव्य रूप तो उगते सूरज के साथ सलेटी रंग भी।  कई मंज़िलों वाला ये शोर मंदिर हमें द्रविड़ शैली की बेहतरीन रूपक की तरह लग सकता है। यहां शिव शिव, विष्णु, मुरुगन और शक्ति एक साथ विद्मान हैं। 
अद्भुत नज़ारों के साथ मामल्लपुरम की विरासत आपको 1300 साल पहले की दुनिया में ला खड़ा करती है। साथ ही ये नगर 21 वीं सदी तक के सफ़र का गवाह भी है। दोनों नेताओं के बीच ऐतिहासिक नगर में चहलकदमी आज के बाद इतिहास का हिस्सा होगा और सदियों तक इस तरह की मेजबानी को भी दुनिया अपनी यादों में संजोना चाहेगी।
