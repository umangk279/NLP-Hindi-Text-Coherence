भारत ने कोविड-19 की जांच में एक नया मुकाम हासिल किया। पिछले 24 घंटों में 9 लाख से ज्यादा नमूनों की जांच हुई। करीब 21 लाख मरीजों ने महामारी को मात दी। जिसके कारण रिकवरी दर बढ़कर करीब 74 फीसद हुई। दुनियाभर में अब तक 2 करोड़ 25 लाख से ज्यादा लोग संक्रमित हुए। महामारी की चपेट में आने से 7 लाख 89 हजार से ज्यादा लोगों की मौत हुई। 
स्वास्थ्य मंत्रालय ने ट्वीट कर बताया कि भारत ने कोविड-19 टेस्टिंग के मामले में एक नया मुकाम हासिल किया है। पिछले 24 घंटों में 9 लाख से ज्यादा नमूनों की जांच हुई है। कोविड-19 से संक्रमित होने का रेट घटकर 8 प्रतिशत से कम हो गया है। परीक्षण, निगरानी और संपर्क ट्रेसिंग के माध्यम से प्रारंभिक पहचान के साथ कोविड-19 मरीजों का समय पर उचित उपचार किया जा रहा है। जिसकी वजह से सक्रिय मामलों में गंभीर हालात वाले मरीजों का अनुपात बहुत कम है।
आईसीएमआर के आंकड़ों के मुताबिक पिछले 24 घंटों में 9 लाख 18 हजार 470 कोविड नमूनों की जांच हुई है। इस तरह देश भर में अब तक कुल 3 करोड़ 26 लाख 61 हजार 252 नमूनों की जांच हो चुकी है। केंद्र सरकार द्वारा कोविड-19 के रोकथाम के लिए किए जा रहे उपायों के त्वरित कार्यान्वन ने महामारी के प्रसार को नियंत्रित करने में महत्वपूर्ण भूमिका निभायी है। 
 
