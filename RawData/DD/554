बिहार में बाढ़ का कहर जारी, राज्य के 16 जिले बाढ़ की चपेट में आने से 81 लाख से अधिक लोग बाढ़ से प्रभावित. राहत और बचाव कार्य बड़े पैमाने पर जारी. 
बिहार में बाढ़ का कहर जारी है। राज्य के 16 जिले बाढ़ की चपेट में है। 130 ब्लॉकों की 1317 पंचायतों 81 लाख से अधिक लोग बाढ़ की मार झेल रहे हैं। कई नदियां अभी भी खतरे के निशान से ऊपर बह रही हैं।  हालांकि कुछ नदियों के जलस्तर में आई कमी के कारण अगले एक दो दिन बाढ़ से थोड़ा राहत मिलने की संभावना है। इस बीच, मुंगेर में पिछले पांच दिनों से गंगा के जलस्तर में निरंतर बढ़ोतरी जारी है। ज़िले के निचले इलाकों और दियारा क्षेत्र के लोगों को सचेत किया जा रहा है। वहाँ स्थित शक्तिपीठ चंडिका स्थान में भी गंगा का पानी प्रवेश कर गया है।  
राज्य के बाढ़ प्रभावित इलाकों में राहत और बचाव कार्य बड़े पैमाने पर चलाया जा रहा है। 443 सामुदायिक रसोई के माध्यम से तीन लाख पंद्रह हज़ार लोगों को भोजन दिया जा रहा है। अब तक 9 लाख 26 हज़ार परिवारों को प्रति परिवार छह हज़ार रुपये की राहत राशि दी गयी है। 
