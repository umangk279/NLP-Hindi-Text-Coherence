ऑफ स्पिनर रविचंद्रन अश्विन ने सबसे तेज 350 विकेट हासिल करने के मुरलीधरन के रिकार्ड की बराबरी की। दक्षिण अफ्रीका के खिलाफ अश्विन ने ब्रून को बोल्ड करके यह उपलब्धि हासिल की। 
भारत के शीर्ष आफ स्पिनर रविचंद्रन अश्विन ने रविवार को अपने 66वें टेस्ट में सबसे तेज 350 विकेट हासिल करने के श्रीलंका के महान स्पिनर मुथैया मुरलीधरन के रिकार्ड की बराबरी की। दक्षिण अफ्रीका के खिलाफ पहले टेस्ट की पहली पारी में 27वीं बार पारी में पांच या इससे अधिक विकेट चटकाने वाले अश्विन ने पांचवें दिन थ्यूनिस डि ब्रून को बोल्ड करके यह उपलब्धि हासिल की। सुबह के सत्र में अश्विन ने पांचवीं गेंद पर ही भारत को पहली सफलता दिलाई। दक्षिण अफ्रीका की टीम 395 रन के लक्ष्य का पीछा कर रही थी। दिसंबर 2018 के बाद पहला अंतरराष्ट्रीय मैच खेल रहे अश्विन अगस्त-सितंबर में वेस्टइंडीज में दो टेस्ट की श्रृंखला में नहीं खेले थे और इस दौरान बायें हाथ के स्पिनर रविंद्र जडेजा को टीम में प्राथमिकता दी गई थी। मौजूदा श्रृंखला के पहले टेस्ट से पूर्व कप्तान विराट कोहली ने हालांकि कहा था कि घरेलू हालात में अश्विन भारतीय टीम की पसंद बने हुए हैं।
