ब्राजील के राष्ट्रपति ने अमेजन के जंगलों में लगी भीषण आग से निपटने के लिए सेना को तैनात कर दिया है। यूरोपियन नेताओं के भारी दवाब के बाद राष्ट्रपति जेयर बोल्सनारो ने यह घोषणा की है। फ्रांस और आयरलैंड का कहना है कि वह दक्षिणी अमीरिकी राष्ट्रों से एक बड़े व्यापार समझौते की पुष्टि तब तक नहीं करेंगे जब तक ब्राजील अमेजन के जंगलों में लगी आग पर काबू पाने के लिए अधिक प्रयास नहीं करता है। 
ब्राजील के हार्ट ऑफ ऑक्‍सीजन के नाम से मशहूर अमेजन जंगल में भीषण आग लगी हुई है। ये आग पूरे विश्व पर्यावरण के लिए बेहद चिंता का विषय बना हुआ है क्योंकि ये वनक्षेत्र पूरी दुनिया को 20 प्रतिशत ऑक्सीजन देता है। साथ ही विश्व का सबसे बड़ा वर्षा वन का क्षेत्र ग्लोबल वार्मिंग के प्रभाव को कम करने में अहम भूमिका निभाता है। कुल दस फीसदी जैव-विविधता वाले इस क्षेत्र में पौधों और जानवरों की लगभग 30 लाख प्रजातियां और करीब 10 लाख स्थानीय लोगों का निवास है। ये क्षेत्र जलवायु को नियंत्रित करने में बेहद महत्वपूर्ण भूमिका निभाता है। 
विश्व पर्यावरण को जंगलों में लग रही आग से काफी नुकसान पहुंच रहा है। पिछले एक साल में 72 हजार से अधिक आग लगने की छोटी और बड़ी घटनाएं सामने आई हैं। नेशनल इंस्टीट्यूट फॉर स्पेस रिसर्च के अनुसार 2018 की तुलना में 2019 में आग लगने की घटना में  83% की बढ़ोत्तरी हुई है। वैज्ञानिकों ने माना कि अगर इसी तरह वन क्षेत्र खत्म होते रहे तो इसका पर्यावरण पर प्रतिकूल प्रभाव पड़ेगा। 
अमेजन के जंगल में आग लगने की घटना के पीछे षड़यंत्र की बू आ रही है। इसे लेकर पूरी दुनिया में कई शहरों में विरोध प्रदर्शन हो रहे है। पर्यावरण समूहों ने आग को बुझाने की मांग करते हुए ब्राजील के कई शहरों में विरोध प्रदर्शन किए है। 
 
