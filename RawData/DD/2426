दक्षिण कोरिया में कोरोना वायरस के 86 नए मामले सामने आने के बाद देश में संक्रमित लोगों की संख्या 10,000 के पार हो गई है।  
दक्षिण कोरिया के रोग नियंत्रण एवं रोकथाम केन्द्र ने शुक्रवार को बताया कि इनमें से करीब आधे मामले घनी आबादी वाले सियोल महानगरीय क्षेत्र से आए हैं, जहां बाहर से आए लोगों के संपर्क में आने वाले लोगों के संक्रमित होने के मामले बढ़ रहे हैं।
संक्रमण के अन्य 22 मामलों की जानकारी हवाई अड्डे पर हुई जहां बुखार और सांस लेने में तकलीफ के लक्षण वाले यात्रियों को अलग किया जा रहा है . दक्षिण कोरिया ने देश के बाहर से आने वाले संक्रमण को रोकने के लिए बुधवार से यहां आए यात्रियों के लिए दो सप्ताह क्वारंटीन रहना अनिवार्य कर दिया है। रोग नियंत्रण एवं रोकथाम केन्द्र  ने कहा कि देश में संक्रमित 10,062 लोगों में से कम से कम 647 बाहर से आए यात्री हैं।
