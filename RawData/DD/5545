प्रधानमंत्री नरेन्द्र मोदी बुधवार को रूस के दो दिवसीय दौरे पर व्लादिवोस्तोक पहुंचे। यहां रूस के राष्ट्रपति व्लादिमीर पुतिन के साथ द्विपक्षीय वार्ता के दौरान प्रधानमंत्री नरेंद्र मोदी ने कहा कि पूर्वी आर्थिक मंच के लिए आपका निमंत्रण मेरे लिए बहुत सम्मान की बात है। 
प्रधानमंत्री नरेन्द्र मोदी और रूस के राष्ट्रपति व्लादिमीर पुतिन के बीच द्विपक्षीय और प्रतिनिधिमंडल स्तर की वार्ता के बाद कई समझौतों और सहमति ज्ञापनों की अदला बदली हुई। वार्ता के बाद दोनों नेताओं की उपस्थिति में भारत और रूस के प्रतिनिधियों के बीच 13 समझौतों और ज्ञापनों की अदला बदली हुई।
इनमें व्यापार और निवेश के समझौते, रूस में निर्मित सैन्य उपकरणों के पुर्ज़ों के सह-उत्पादन के बारे में अंतर्सरकारी समझौता, ऑडियो-वीडियो संयुक्त प्रॉडक्शन, तेल और गैस के क्षेत्र में सहयोग के समझौते शामिल हैं। दोनों देशों के बीच परिवहन के क्षेत्र में चेन्नई से व्लादिवोस्तोक के बीच नौवहन सम्पर्क स्थापित करने पर भी सहमति बनी है।
इसके अलावा सीमा शुल्क और भूविज्ञान के क्षेत्र में सहयोग के ज्ञापन की भी अदला बदली की गई। भारत और रूस ने फिक्की और निवेश फंडों के बीच सहयोग के बारे में भी समझौता किया है। इसके साथ-साथ कोकिंग कोयले के दोहन और एलएनजी क्षेत्र के संयुक्त रूप से विकास के बारे में भी समझौते का आदान प्रदान हुआ। दोनों देशों के बीच व्यापारिक सहयोग बढ़ाने के बारे में भी समझौते का आदान प्रदान हुआ। 
