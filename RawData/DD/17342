प्रधानमंत्री नरेंद्र मोदी ने एक बार फिर कहा है कि आस्था के नाम पर हिंसा बर्दाश्त नहीं की जाएगी। 
 'मन की बात' कार्यक्रम में पीएम ने कहा कानून से ऊपर कोई नहीं है। यह टिप्पणी हरियाणा में डेरा प्रमुख गुरमीत राम रहीम को दुष्कर्म का दोषी करार दिए जाने के बाद हुई हिंसा के दो दिन बाद आई है। इस हिंसा में 36 लोगों की मौत हो गई। मोदी ने किसी राज्य का नाम लिए बगैर कहा कि जब देश के एक हिस्से से हिंसा की खबर आती है, तो चिंतित होना स्वाभाविक है।
मोदी ने कहा, "मैं अपने देशवासियों को भरोसा देना चाहता हूं कि जो लोग अपने हाथों में कानून लेंगे और हिंसा के रास्ते पर चलेंगे, चाहे वह कोई व्यक्ति हो या समूह, उन्हें न तो यह देश न ही कोई सरकार बर्दाश्त करेगी। हर एक व्यक्ति कानून से बंधा हुआ है, कानून जवाबदेही तय करेगा और दोषी को निश्चित तौर पर दंडित किया जाएगा।" प्रधानमंत्री ने अपने स्वतंत्रता दिवस के भाषण का भी जिक्र किया, जिसमें उन्होंने भीड़ द्वारा होने वाली हिंसा में शामिल लोगों को चेतावनी दी थी।
डेरा प्रमुख गुरमीत राम रहीम को शुक्रवार (25 अगस्त) को पंजाब व हरियाण उच्च न्यायालय द्वारा दुष्कर्म का दोषी करार दिए जाने के बाद डेरा समर्थकों की भीड़ के तोड़फोड़ के दौरान पुलिस की गोलीबारी में कम से कम 30 लोगों की मौत हो गई थी। सिरसा में छह लोगों की मौत हो गई। सिरसा में डेरा प्रमुख का मुख्यालय है। मोदी ने कहा कि अहिंसा व परस्पर सम्मान के मूल्य भारतीयों में सदियों से समाहित हैं।
