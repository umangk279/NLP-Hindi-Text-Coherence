लोकसभा चुनाव के सातवें और आखिरी दौर के लिए राजनैतिक दलों ने पूरी ताकत झोंक दी है. प्रधानमंत्री नरेंद्र मोदी ने उत्तर प्रदेश के रॉबर्ट्सगंज और ग़ाज़ीपुर में चुनावी रैलियां कर महागठबंधन पर साधा निशाना. कांग्रेस अध्यक्ष राहुल गांधी ने मध्य प्रदेश में बताया न्याय योजना का फायदा. 
19 मई को सातवें चरण के चुनाव के लिए प्रचार चरम पर है. सभी राजनीतिक दलों ने प्रचार में अपने पूरी ताकत झोंक दी है. इसी क्रम में प्रधानमंत्री नरेंद्र मोदी ने शनिवार को उत्तर प्रदेश के रॉबर्ट्सगंज और गाज़ीपुर में रैलियों को संबोधित किया. उन्होंने कहा कि महामिलावट की सरकार के कारण खुफिया तंत्र को दीमक लग गई थी.
राहुल गांधी ने मध्यप्रदेश में की एक चुनावी जनसभाएं
लोकसभा के चुनावी समर में कांग्रेस अध्यक्ष राहुल गांधी ने मध्य प्रदेश के शुजालपुर और धार में चुनावी जनसभा को संबोधित किया. उन्होंने कहा कि न्याय योजना से ग़रीबों को ज़रूर फायदा होगा. साथ ही हिन्दुस्तान की अर्थव्यस्था में भी सुधार होगा.
भाजपा अध्यक्ष अमित शाह ने कांग्रेस पर साधा निशाना
झारखंड के पाकुड़ में भाजपा अध्यक्ष अमित शाह ने कांग्रेस अध्यक्ष राहुल गांधी पर जमकर निशाना साधा. उन्होंने कहा कि हमारे लोकतांत्रिक देश में कभी दो प्रधानमंत्री नहीं हो सकते. अमित शाह ने कहा कि राहुल गांधी उमर अब्दुला के बयान पर चुप हैं, लेकिन वो नहीं जानते कि कश्मीर भारत का एक अभिन्न अंग है और रहेगा.
केंद्रीय मंत्री राजनाथ सिंह ने रोहतास में की चुनावी जनसभा
केंद्रीय मंत्री राजनाथ सिंह ने बिहार के रोहतास में एक चुनावी जनसभा को संबोधित किया. उन्होंने कांग्रेस अध्यक्ष राहुल गांधी के न्याय योजना पर सवाल उठाए और पूछा कि 55 सालों तक देश पर शासन करने के बाद भी गरीबी खत्म क्यों नहीं हुई.
