उत्तर प्रदेश सरकार ने दूसरे राज्यों से आने वाले लोगों की मदद के लिए 1000 बसें चलाने का इंतजाम किया। वहीं गौतमबुद्धनगर में मकान मालिकों से महीने भर बाद ही किराया लेने का आदेश भी जारी किया।  आदेश का पालन ना करने वालों के खिलाफ होगी कड़ी कार्यवाई। 
उत्तर प्रदेश के मुख्यमंत्री योगी आदित्यनाथ ने आज लखनऊ में कुछ अस्पतालों का दौरा किया और कोरोनावायरस के कारण पैदा हुए मौजूदा संकट के इस दौर में की गई व्यवस्थाओं का जायजा लिया। 
इससे पहले कल रातों रात दूसरे राज्यों से आने वाले लोगों की मदद के लिए उत्तर प्रदेश के मुख्यमंत्री योगी आदित्यनाथ ने एक हजार बसों का इंतजाम किया है ताकि  उन्हें उनके घरों तक पहुंचाया जा सके। दरअसल, दिल्ली और अन्य जगहों से बड़ी संख्या में लोग खासतौर पर मजदूर नोएडा, गाजियाबाद, बुलंदशहर और अलीगढ़ पहुंचे थे। स्थिति को देखते हुए नोएडा, गाजियाबाद, बुलंदशहर, अलीगढ़, हापुड़ जैसे इलाक़ों में हजार से ज्यादा बसें लगाकर इनको गंतव्य तक पहुंचाने की व्यवस्था कराई गई। अब यूपी के हर जिले में ऐसे बेघर लोगों को खाने पानी का सामान दिया जा रहा है और उन्हें उनके घर तक पहुंचाया जा रहा है।
