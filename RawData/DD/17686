मतभेदों को विवाद में नहीं बदलने देना चाहिए : विदेश मंत्री सुषमा स्वराज 
 विदेश मंत्री सुषमा स्वराज ने चीन के साथ किसी भी युद्ध की संभावना से साफ इंकार किया है। राज्यसभा में सुषमा स्वराज ने डोकलाम विवाद पर चिंता जताई और कहा कि चीन ने 2012 के सीमा समझौते का उलंघन किया है। लेकिन साथ ही उम्मीद जताई कि दिवपक्षीय वार्ता से मुद्दे का समाधान निकल आएगा।
स्वराज ने डोकलाम पर चीन की प्रतिक्रिया को चिंताजनक बताया। उन्होंने कहा कि ये 2012 में हुई संधि का उल्लंघन है, जिस पर दोनों मुल्कों ने सहमति जताई थी।  डोकलाम मुद्दे पर राहुल गांधी की आलोचना करते हुए सुषमा ने कहा कि उन्होंने चीन की स्थिति जानने के लिए सरकार की बजाय,चीनी राजदूत से मुलाकात की। 
पाकिस्तान के मसले पर विदेश मंत्री ने साफ कहा कि आतंकवाद और बातचीत साथ-साथ नहीं चल सकती। उन्होंने कहा कि नवाज शरीफ द्वारा बुरहान वानी को शहीद का दर्ज़ा दिए जाने के बाद भारत ने पाकिस्तान के प्रति अपनी रणनीति बदल दी है।
राज्य सभा में भारत की विदेश नीति और सामरिक भागीदारों के साथ तालमेल विषय पर हुई अल्पकालिक चर्चा का जवाब देते हुए सुषमा स्वराज ने पड़ोसी देश के साथ युद्ध  की आशंका से साफ इंकार किया। सुषमा ने कहा कि आज सामरिक क्षमता नहीं, आर्थिक क्षमता से तय होता है कि कौन ज्‍यादा मजबूत है। उन्होंने कहा कि मतभेदों को विवाद में नहीं बदलने देना चाहिए ।
अमेरिका के साथ संबंधों में भारत को जूनियर पार्टनर मानने से इंकार करते हुए सुषमा ने कहा कि दोनों देशों के रिश्ते तेजी से और मजबूती से आगे बढ़ रहे हैं । सुषमा ने कहा कि जलवायु परिवर्तन जैसे मसले पर भारत ने खुलकर अमेरिका का विरोध किया है।
सुषमा ने साफ कहा कि पड़ोसी देशों और मित्र देशों के साथ रिश्ते अच्छे हुए हैं और ये सरकार की नीतियों का ही नतीजा है । विदेश मंत्री ने कहा कि आज भारत की हैसियत ग्लोबल एजेंडा तय करतने की है।चर्चा के दौरान तमाम सदस्यों ने विदेशों से भारतीयों को निकालने के मसले पर सुषमा स्वराज की तारीफ की। 
