न्यायपालिका में लंबित मामलों पर क़ानून मंत्री रविशंकर प्रसाद ने कांग्रेस अध्यक्ष राहुल गांधी पर निशाना साधते हुए कहा कि यह यूपीए सरकार की देन है । उन्होंने कहा कि राहुल गांधी द्वारा न्यायपालिका को विवादों में घसीटना निंदनीय है। 
केंद्रीय क़ानून मंत्री रविशंकर प्रसाद ने एक बार फिर राहुल गांधी पर निशाना साधा। देश भर की अदालतों में लंबित मामलों पर कांग्रेस अध्यक्ष राहुल गांधी के ट्वीट का जवाब देते हुए रविशंकर प्रसाद ने कहा कि विवादास्पद डाटा कंपनी कैंब्रिज एनालिटिका को भेजे गए नोटिस पर राहुल गांधी का चिंतित होना लाजिमी है। उन्होंने कहा कि राहुल गांधी द्वारा न्यायपालिका को विवादों में घसीटना निंदनीय है।
रविशंकर प्रसाद ने कहा कि एनडीए के शासन काल में जजों की नियुक्तिों में इजाफा हुआ है। यूपीए-1 के शासन काल में हर साल औसतन 86 जजों की नियुक्ति और यूपीए-2 में 79 जजों की नियुक्ति हुई जबकि एनडीए के शासनकाल में हर साल 109 जजों की नियुक्ति हुई है।
रविशंकर प्रसाद ने कहा कि वर्ष 2016 में देश भर के उच्च न्यायालयों में 126 जजों की नियुक्ति हुई है जो कि आजादी के बाद से अब तक की सर्वाधिक है। मई 2014 से अब सरकार ने सुप्रीम कोर्ट में 17 जज, उच्च न्यायालयों में 326 और 304 अतिरिक्त जजों को स्थायी किया गया है, जबकि उच्च न्यायालयों में जजों के 173 नए पद सृजित किए गए हैं। लेकिन यूपीए-2 में सिर्फ 20 नए पद सृजित किए गए थे।
