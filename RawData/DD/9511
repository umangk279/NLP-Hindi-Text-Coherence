पांच विधानसभा चुनावी राज्यों में प्रचार अभियान में तेज़ी आ गई है, चुनावी अभियान के तहत जहां भाजपा अध्यक्ष अमित शाह ने छत्तीसगढ़ में चुनाव प्रचार किया, वहीं सूचना प्रसारण मंत्री राज्यवर्धन राठौर ने राजस्थान आमेर में पार्टी कार्यकर्ताओं से संवाद किया। 
भारतीय जनता पार्टी के राष्ट्रीय अध्यक्ष अमित शाह ने छत्तीसगढ़ में तीन रैलियों को संबोधित किया। अमित शाह ने खुज्जी विधानसभा के अंबागढ़ चौकी से कांग्रेस पार्टी पर निशाना साधते हुए कहा कि कांग्रेस पार्टी राज्य में व्याप्त नक्सलवाद को क्रांति कहती है। उन्होंने कहा सत्ता के लिए नक्सलवाद को क्रांति कहकर समर्थन देने वाले कांग्रेसी समझ ले कि गरीब का भूख दूर करना क्रांति है, जो प्रदेश में रमन सिंह के नेतृत्व में बीजेपी की सरकार ने किया है। उन्होंने कहा कि आयुष्मान भारत योजना के माध्यम से 5 लाख का नि:शुल्क ईलाज गरीबों को देना क्रांति है। अमित शाह ने रैली को संबोधित करते हुए कहा कि डॉ.रमन के नेतृत्व में विकास कार्यों ने राज्य में चमत्कार कर दिया। बीजेपी अध्यक्ष ने कहा कि मुख्यमंत्री रमन सिंह ने छत्तीसगढ़ को बिमारू राज्य से विकासशील राज्य में तब्दील किया है। भाजपा अध्यक्ष ने खुज्जी के अलावा कोंडागांव और खैरागढ़ में चुनावी जनसभा को भी संबोधित किया।
छत्तीसगढ़ के मतदाताओं को रुझाने के लिए सभी राजनीतिक दलों ने पूरी ताकत झोंक दी है। इसी क्रम मे जनता कांग्रेस छत्तीसगढ और बसपा गठबंधन की स्टार प्रचारक बसपा की राष्ट्रीय अध्यक्ष मायवती अम्बिकापुर पहुंची. मायवती ने अम्बिकापुर के कला केन्द्र मैदान मे चुनावी सभा को संबोधित किया ।  अपने चुनावी भाषण मे मायावती ने उपस्थित लोगो से अपील की कि गठबंधन के ज्यादा से ज्यादा प्रत्याशी जिता कर लाए जिससे बिना किसी के मदद के प्रदेश मे सरकार बनाई जा सके ।
छत्तीसगढ़ में दूसरे चरण के निर्वाचन वाले 72 विधानसभा क्षेत्रों में नामांकन पत्रों की समीक्षा के बाद कुल 1,249 उम्मीदवारों के नामांकन पत्र सही पाए गए हैं। दूसरे चरण के निर्वाचन के लिए 26 अक्टूबर को अधिसूचना जारी होने के बाद से 02 नवम्बर तक चली नामांकन दाखिले की प्रक्रिया के दौरान उम्मीदवारों द्वारा कुल दो हजार 655 नामांकन पत्र दाखिल किए गए थे। 05 नवम्बर को नामांकन वापस लेने की अंतिम तिथि है। दूसरे चरण के निर्वाचन के लिए 19 जिलों की 72 विधानसभा क्षेत्रों में 20 नवम्बर को मतदान और 11 दिसम्बर को मतगणना होगी।
वहीं मध्यप्रदेश विधानसभा चुनाव के लिए कांग्रेस ने अपनी दूसरी सूची जारी की। पार्टी ने इसमें 16 उम्मीदवारों के नामों का ऐलान किया। जारी सूची के मुताबिक 5 मौजूदा विधायकों को फिर से मौका दिया है। शनिवार को जारी पहली सूची में 155 उम्मीदवारों के नाम थे। वहीं  भाजपा पहले ही 176 प्रत्याशियों की घोषणा कर चुकी है।
भारतीय जनता पार्टी के बूथ संपर्क अभियान के तहत केंद्रीय सूचना एवं प्रसारण राज्यमंत्री कर्नल राज्यवर्धन राठौर ने आज आमेर में शिला माता मंदिर में पूजा करने के बाद पार्टी कार्यकर्ताओं के साथ लोगों से संपर्क किया। उन्होंने लोगों को केंद्र और राज्य सरकार की जन कल्याणकारी योजनाओं की जानकारी दी। 
