14 साल तक उत्तर प्रदेश की सत्ता से बाहर रहने के बाद 19 मार्च 2017 को योगी आदित्यनाथ के नेतृत्व में बनी बीजेपी सरकार ने राज्य में अपना आधा कार्यकाल पूरा कर लिया है। ढाई साल पूरे होने के मौके पर मुख्यमंत्री योगी आदित्यनाथ ने एक प्रेस कांफ्रेस करके अपनी सरकार की उपलब्धियां गिनाईं ।  
योगी आदित्यनाथ ने कहा कि इन ढाई वर्ष में उनकी सरकार राज्य को सुशासन, सुरक्षा और विकास देने के साथ जनता के विश्वास का प्रतीक बनी। योगी ने कहा कि जब प्रदेश में किसान आत्महत्या कर रहे थे तब उनकी सरकार ने किसान कर्ज माफी योजना की शुरुआत की जिसके तहत 86 लाख किसानों के एक लाख रुपये तक के कर्ज माफ किए गए। उन्होंने कहा कि  शिक्षा की गुणवत्‍ता को बेहतर बनाने की पहल की जा रही है ।
आदित्यनाथ ने कहा कि नई मेडिकल यूनिवर्सिटी व दो एम्स बना रहे हैं। प्रदेश में प्रधानमंत्री आवास योजना, स्वच्छ भारत मिशन, सौभाग्य योजना, प्रधानमंत्री किसान सम्मान योजना आदि को लागू किया गया है । उन्होंने दावा किया कि राज्य सरकार ने  शहरों में 24 घंटे, गांवों में 18 घंटे बिजली दी है जबकि इससे पहले कोई सरकार यह नहीं कर पाई। कानून व्यवस्था की तारीफ करते हुए योगी ने कहा कि बीते ढाई वर्ष में राज्य में एक भी दंगा नही हुआ ।
प्रदेश सरकार के 30 माह पूरे होने पर मुख्यमंत्री के सरकारी आवास पर आयोजित इस कार्यक्रम के दौरान विकास एवं सुशासन स्मारिका का  विमोचन भी किया गया। योगी ने भविष्य के कामों का भी खाका पेश किया और एलान किया कि अगस्त 2020 तक पूर्वांचल एक्सप्रेस खोल दिया जाएगा तो साथ ही  मेरठ से प्रयागराज तक गंगा एक्सप्रेस वे बनेगा। 
