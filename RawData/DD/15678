दिल्ली के उपराज्यपाल ने स्पैसीफाइड हाइ-एंड डाइग्नोस्टिक टैस्ट/सजरी के लिए वित्तीय सहायता और निःशुल्क प्रयोगशाला सेवाएं प्रदान करने और सड़क दुर्घटना के पीडितों के लिए मैडिको-लीगल, ऐसिड अटैक और जल जाने से घायल लोगों के निःशुल्क उपचार के लिए कैबिनेट के प्रस्ताव को मंजूरी दी। 
दिल्ली के उपराज्यपाल अनिल बैजल ने शुक्रवार को सड़क दुर्घटना के पीडितों के लिए मैडिको-लीगल, ऐसिड अटैक और जल जाने से घायल लोगों के निःशुल्क उपचार से संबंधित मंत्रिमंडल निर्णय को स्वीकति दी। उपराज्यपाल ने विभाग के एक और प्रस्ताव जिसमें मोहल्ला क्लीनिक, पौली क्लीनिक और मोबाइल हैल्थ क्लीनिक में निःशुल्क प्रयोगशाला सेवाएं (गैर-रेडियोलाजी) के आउटसोर्सिंग के प्रस्ताव को भी मंजूरी दी।
उपराज्यपाल ने दिल्ली आरोग्य कोष योजना में संशोधन करते हुए रोगियों को स्पैसिफाइड हाई एंड डाइग्नोस्टिक (रेडियोलाजिकल) टैस्ट/सर्जरी के लिए वित्तीय सहायता प्रदान करने के लिए भी सहमति दी। योजना का मूल उद्देश समाज के गरीब और जरूरतमंद वर्गों की सहायता करना था और योजना विभाग ने भी आय की अधिकतम सीमा रखने की सलाह दी।
उपराज्यपल ने आय सीमा को बनाए रखने की सलाह दी ताकि सरकारी संशाधनों का प्रयोग गरीब और जरूरतमंद के लिए किया जाए। एलजी ने यह भी कहा कि इन योजनाओं का ध्येय आउट सोर्सिंग है और प्रस्ताव में कही भी सरकारी संस्थानों में डाइग्नोस्टिक ढांचे को मजबूत करने की कार्ययोजना का जिक्र नहीं है।
उन्होने एक मजबूत स्वास्थ्य प्रणाली पर जोर देते हुए कहा कि सरकारी संस्थानों को मजबूत बनाने की आवश्यकता है क्योंकि स्वास्थ्य सेवा प्रणाली को पूरी तरह से निजी क्षेत्र के हाथों में नहीं छोड़ा जा सकता। एलजी ने निजी अस्पतालों को सूचीबद्ध करते हुए संबंधित प्रक्रिया और दिशा निर्देशों का पूरी पारदर्शिता और सख्ती से पालन करने के भी निर्देश दिए।
उन्होने जोर देकर कहा कि एक ऐसा तंत्र विकसित किया जाना चाहिए जो यह सुनिश्चित करे कि अनावश्यक जांच निजी स्वास्थ्य केन्द्रों में नहीं होनी चाहिए इसके अतिरिक्त जांच की गुणवत्ता और इन जांच के लिए सूचीबद्ध निजी संस्थानों में अनुचित व्यवहार तथा खराब गुणवत्ता के संबंध में उचित दंड देना भी सुनिश्चित किया जाए।
उपराज्यपाल ने सलाह दी कि प्रशासनिक विभाग रोगियों के लिए ऑनलाइन आधारबेस/बायोमैट्रिक ट्रैकिंग सिस्टम विकसित करे ताकि उनका उचित फ्लोअप सुनिश्चित किया जा सके और किसी भी तरह के अनुचित व्यवहार और वित्तीय अनियमितता से बचा जा सके।
