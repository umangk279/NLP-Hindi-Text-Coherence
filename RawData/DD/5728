संयुक्त अरब अमीरात की यात्रा पर पहुंचे प्रधानमंत्री नरेंद्र मोदी ने विदेशों में नकदी रहित लेनदेन का विस्तार करने के लिए रुपे कार्ड का औपचारिक रूप से शुभारंभ किया.  
इसके लिए पीएम मोदी की मौजूदगी में नेशनल पेमेंट कॉरपोरेशन ऑफ इंडिया यानी एनपीसीआई और यूएई की मरकरी पेमेंट सर्विसेज के बीच समझौते पर दस्तखत किए गए.
यूएई खाड़ी में पहला देश है जहां रुपे कार्ड लांच किया गया है. इस मौके पर यूएई के 21 बड़े बिजनेस समूह मौजूद थे और उन्होंने कहा कि वो रुपे कार्ड को पेमेंट मोड के तौर पर स्वीकार करेंगे.
इस मौके पर प्रधानमंत्री ने कहा कि भारत का रुपे कार्ड कई देशों में लोकप्रिय हो रहा है और जल्द ही कई और देशों में भी शुरू होगा. पीएम ने कहा कि इससे विदेशों में बसे भारतीयों और विदेश  यात्रा पर जाने वाले लोगों को काफी फायदा होगा.
बाद में प्रधानमंत्री ने इसी रुपे कार्ड से एक दुकान से मिठाई भी खरीदी. पीएम ने कहा कि वो बहरीन में रविवार को श्रीनाथ जी मंदिर में वो इस मिठाई को प्रसाद के तौर पर चढ़ाएंगे.
