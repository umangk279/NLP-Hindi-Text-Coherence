लोकसभा चुनाव के लिए प्रचार का काम हुआ पूरा, सातवें चरण के लिए खत्म हुआ प्रचार, रविवार को सात राज्यों और एक केंद्र शासित प्रदेश की 59 सीटों पर होगा मतदान. 
दो महीने से ज्यादा वक्त से जारी देश के लोकतंत्र का महापर्व अब आखिरी पड़ाव पर पहुंच गया है। सात चरणों में हो रहे महा उत्सव का आखिरी चरण  अंतिम मुकाम तक पहुंच गया है। शुक्रवार शाम पांच बजे सातवें चरण के प्रचार का काम समाप्त हो गया। और इसी के साथ देश भर में करीब आठ हफ्ते से जारी प्रचार का शोर थम गया। हालांकि बंगाल की 9 सीटों के लिए गुरुवार रात दस बजे ही प्रचार का काम खत्म कर दिया गया। सातवें और अंतिम दौर में रविवार 19 मई को 59 लोकसभा सीटों के लिए वोट डाले जाएंगे।
सातवें चरण के प्रचार के आखिरी दिन तमाम राजनीतिक दलों ने पूरी ताकत झोंक दी। किसी ने जनसभा के माध्यम से किसी ने रोड शो के जरिए जनता से वोट मांगे। आखिरी दिन पीएम मोदी ने जहां मध्यप्रदेश के खरगौन में रैली करके लोगों से वोट मांगे। तो वहीं कांग्रेस अध्यक्ष राहुल गांधी ने हिमाचल के सोलन में रैली करके कांग्रेस के पक्ष में प्रचार किया । बाकी क्षेत्रीय दलों की बात करें तो यूपी के मिर्जापुर में महागठबंधन की ओर से मायावती और अखिलेश यादव ने संयुक्त रैली करके जनता से अपने उम्मीदवार को वोट देने की मांग की । 
आंकडों के लिहाज से बात करें तो रविवार 19 मई को 7 राज्यों और 1 संघ शासित प्रदेश की 59 सीटों पर लोग वोट डालेंगे । अंतिम चरण में  10 करोड़ 1 लाख 75 हजार से ज्यादा मतदाता अपने मताधिकार का इस्तेमाल करेंगे । इसमें पांच करोड़ 27 लाख 14 हजार से ज्यादा पुरुष मतदाता और 4 करोड़ 74 लाख 56 हजार से ज्यादा महिला मतदाता हैं । इस दौर में कुल  918 उम्मीदवारों के भाग्य का फैसला हो जाएगा ।  सुचारु मतदान के लिए 1 लाख 12 हजार मतदान केन्द्र बनाए गए हैं ।
इस चरण में पंजाब की सभी 13 सीटों पर वोटिंग होगी । इसके अलावा उत्तर प्रदेश की 13 सीटों पर  मतदान होगा । पश्चिम बंगाल की 9 , मध्य प्रदेश की 8 , बिहार की 8 हिमाचल की 4 और झारखंड की 3 सीटों पर  वोटिंग होगी चंडीगढ की एक सीट पर भी  मतदान होगा। पंजाब की सभी 13 सीटों पर वोटिंग होनी है। इसके लिए 278 उम्मीदवार हैं । राज्य में कांग्रेस का मुकाबला बीजेपी अकाली दल गठबंधन और आम आदमी पार्टी से है । राज्य में जमकर प्रचार हुआ है । इस चरण में यूपी की जिन 13 सीटों पर मतदान होगा उसमें वाराणसी के साथ ही गोरखपुर, बलिया, गाजीपुर, और मिर्जापुर जैसी अहम सीटें शामिल हैं । इस चरण के लिए राज्य में कुल 167 उम्मीदवार हैं ।
बिहार की इस चरण में आठ सीटों पर कुल 157 उम्मीदवार हैं । राज्य की अहम सीटों में नालंदा, पटना साहिब, पाटलिपुत्र और आरा शामिल हैं । राज्य में एनडीए और महागठबंधन की टक्कर है ।
इस चरण में जिन प्रमुख उम्मीदवारों की किस्मत का फैसला ईवीएम में बंद हो जाएगा उसमें वाराणसी से प्रधानमंत्री नरेंद्र मोदी शामिल हैं । इसके अलावा केंद्रीय मंत्री रविशंकर प्रसाद , हरदीप पुरी, हरसिमरत कौर बादल , आर के सिंह , मनोज सिन्हा और अनुप्रिया पटेल की किस्मत का फैसला भी इसी चरण में होगा। बीजेपी की ओर से अभिनेता रविकिशन , सनी देओल , यूपी बीजेपी अध्यक्ष महेंद्रनाथ की सीटों पर आखिरी चरण में मतदान होगा ।  कांग्रेस नेता मनीष तिवारी , मीरा कुमार , पवन कुमार बंसल और शत्रुघ्न सिन्हा की किस्मत भी आखिरी चरण में ईवीएम में बंद हो जाएगी  । इसके अलावा अकाली दल के सुखबीर सिंह बादल , जेएमएम प्रमुख शिबू सोरेन, आप नेता भगवंत मान और टीएमसी नेता सौगत रॉय की सीटों पर भी इसी चरण में मतदान होना है ।
सातवें चरण के लिए चुनाव प्रचार भी ज़ोर शोर से हुआ। बीजेपी के लिए प्रधानमंत्री नरेन्द्र मोदी, और पार्टी अध्यक्ष अमित शाह के अलावा तमाम केन्द्रीय मंत्रियों और दिग्गजों ने मोर्चा संभाला तो कांग्रेस की ओर से पार्टी अध्यक्ष राहुल गांधी के साथ ही  उनकी बहन और पार्टी महासचिव  प्रियंका गांधी ने  रैलियां कीं। इसके अलावा यूपी में सपा-बसपा- रालोद गठबंधन के साथ ही  बंगाल में टीएमसी और वामदल तथा बिहार में आरजेडी और जेडीयू जैसे दलों ने काफी प्रचार किया । पंजाब में आम आदमी पार्टी के उम्मीदवारों ने प्रचार किया । 
