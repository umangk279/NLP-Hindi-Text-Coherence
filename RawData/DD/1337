प्रधानमंत्री नरेन्‍द्र मोदी शनिवार को ग्रामीण क्षेत्रों में आजीविका के साधन उपलब्‍ध कराने की व्‍यापक योजना- गरीब कल्‍याण रोजगार अभियान की शुरूआत करेंगे। प्रधानमंत्री बिहार के खगडि़या जिले के तेलीहार गांव से वीडियो कांफ्रेंस के जरिए इस अभियान का शुभारंभ करेंगे। इस अवसर पर राज्‍य के मुख्‍यमंत्री नीतीश कुमार भी उपस्थित रहेंगे। 
इस योजना का उद्देश्‍य अपने राज्‍यों को लौटे प्रवासी मजदूरों और ग्रामीण लोगों को जीवन यापन के अवसर उपलब्‍ध कराना है। एक सौ पच्‍चीस दिनों तक चलने वाले इस अभियान को मिशन मोड पर कार्यान्वित किया जाएगा। यह अभियान बिहार, उत्‍तर प्रदेश, मध्‍य प्रदेश, झारखंड और ओडीशा के उन एक सौ सोलह जिलों में लागू किया जाएगा, जहां लौटने वाले प्रवासी श्रमिकों की संख्‍या पच्‍चीस हजार से ज्‍यादा रही है। इन जिलों में 27 आकांक्षी जिले भी शामिल हैं। इन जिलों के माध्‍यम से वापस लौटे प्रवासी श्रमिकों में से दो तिहाई को रोजगार के अवसर उपलब्‍ध कराए जाने का अनुमान है।
इस अभियान के माध्‍यम से पचास हजार करोड़ रुपये के सार्वजनिक कार्य कराए जाएंगे। योजना के तहत प्रवासी श्रमिकों और ग्रामीणों को पच्‍चीस विभिन्‍न प्रकार के रोजगार उपलब्‍ध कराए जाएंगे। इसके साथ ही ग्रामीण क्षेत्रों में जरूरी अवसंरचना का विकास भी किया जाएगा।
अभियान के वर्चुअल उद्घाटन के अवसर पर पांच राज्‍यों के मुख्‍यमंत्री तथा संबंधित केंद्रीय मंत्रालयों के मंत्री भी शामिल होंगे। इस अभियान को सामान्‍य सेवा केंद्रों और जिलों के कृषि विज्ञान केंद्रों के माध्‍यम से संचालित किया जाएगा।
गरीब कल्‍याण रोजगार अभियान को ग्रामीण विकास, पंचायती राज, सड़क परिवहन और राजमार्ग, खदान, पेयजल और स्‍वच्‍छता, पर्यावरण, रेल, पेट्रोलियम और प्राकृतिक गैस, नवीन और नवीकरणीय ऊर्जा, सीमा सड़क, टेलीकॉम तथा कृषि मंत्रालय के समन्वित प्रयासों से शुरू किया जा रहा है।
