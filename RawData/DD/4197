दिग्गज टेनिस स्टार लिएंडर पेस ने रचा इतिहास, डेविस कप में जीता 44वां युगल मुकाबला, टूर्नामेंट के पहले दौर में भारत ने पाकिस्तान को 4-0 से रौंदकर 2020 क्वालीफायर के लिए अपनी जगह की पक्की।  
भारत ने कजाखस्तान की राजधानी नूर सुल्तान में खेले गए डेविस कप एशिया ओशिनिया के पहले राउंड में पाकिस्तान को 4-0 से हरा दिया है।इस जीत के साथ ही भारत ने 2020 विश्व ग्रुप क्वालीफायर के लिए अपनी जगह पक्की कर ली है। शुक्रवार को पहले दोनो एकल जीतने के बाद भारत ने आज खेले गए युगल मुकताबले में पाकिस्तान को आसानी से हराकर 3-0 की अजेय बढ़त बना ली।
भारत की तरफ अनुभवी लिएंडर पेस और जीवन की जोड़ी ने पाकिस्तान के अब्दुल रहमान और मोहम्मद शोएब की जोड़ी को 6-1, 6-3 से हराने में सफलता पाई।वहीं सुमित नागल ने रिवर्स सिंगल्स मुका़बले में युसूफ ख़लील को 6-1,6-0 से मात दी।दोनो टीमों की सहमति पर पांचवां मुक़ाबला आयोजित नहीं किया गया।
