सुप्रीम कोर्ट के हवाले से गलत नारेबाजी के मामले में कांग्रेस अध्यक्ष राहुल गांधी ने सुप्रीम कोर्ट से बिना शर्त माफी मांगते हुए कहा कि वो न्यायालय का सम्मान करते हैं। जहां इस मामले में बीजेपी ने हमला बोला, तो वहीं कांग्रेस बचाव की मुद्रा में आ गई है। 
काँग्रेस अध्यक्ष राहुल गाँधी ने सुप्रीम कोर्ट में जारी अवमानना मामले में तीन पन्ने का ताजा हलफनामा देकर कहा है कि वो बिना शर्त माफी मांगते हैं। राहुल गांधी ने अदालत से भाजपा सांसद मीनाक्षी लेखी की ओर से दायर अवमानना के आपराधिक मामले को बंद करने का भी अनुरोध किया।
शीर्ष अदालत का गलत हवाला देने के सिलसिले में  उच्चतम न्यायालय में जारी अवमानना मामले में कांग्रेस अध्यक्ष राहुल गांधी ने सुप्रीम कोर्ट में तीन पन्ने का ताजा हलफनामा दायर किया है । इस हलफनामे में राहुल गांधी की ओर से कहा कि वह न्यायालय का बहुत सम्मान करते हैं।  हलफनामे में कहा गया है, राहुल गांधी गलत तरीके से अदालत का हवाला देने को लेकर बिना शर्त माफी मांगते हैं।राहुल गांधी ने भाजपा सांसद मीनाक्षी लेखी की ओर से दायर अवमानना के आपराधिक मामले को बंद करने का भी अनुरोध किया।
इससे पहले पिछले हफ्ते मंगलवार को हई सुनवाई के दौरान शीर्ष अदालत ने राहुल के द्वारा दाखिल किए गए हलफनामे की भाषा पर नाराजगी व्यक्त की जिसके बाद राहुल गांधी के वकील को माफी मांगनी पड़ी थी  ।  इसके बाद राहुल के वकील ने शीर्ष अदालत से एक और हलफनामा दाखिल करने की अनुमति मांगी जिस पर कोर्ट ने अपने आदेश में कहा  कि राहुल चाहें तो अतिरिक्त हलफनामा दाखिल कर सकते हैं  । इसी के बाद आज राहुल की ओर से हलफनामा दाखिल किया गया । राहुल की माफी के बाद बीजेपी ने जहां कांग्रेस अध्यक्ष पर हमला बोल दिया है तो वहीं कांग्रेस रक्षात्मक मुद्रा में है ।
गौरतलब है कि मीनाक्षी लेखी ने राहुल की टिप्पणियों के लिये ही उनके खिलाफ आपराधिक अवमानना की कार्यवाही शुरू करने के लिये याचिका दायर की है।   
