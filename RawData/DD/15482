मुंबई के जुहू से उड़ान भरने के बाद लापता हुए ओएनजीसी के हेलिकॉप्टर का मलबा मिल गया है. इस पवनहंस हेलिकॉप्टर में चालक दल के 2 सदस्यों समेत कुल 7 लोग सवार थे. 
लापता हेलिकॉप्टर की खोज के लिए तत्काल राहत और बचाव कार्य शुरू किया गया, जिनमें नौसेना और तटरक्षक बल की टीमें भी शामिल थीं. बचाव टीमों ने 5 शव बरामद कर लिए हैं. इनमें से एक की पहचान डीजीएम ओएनजीसी के रूप में हुई है. अन्य लापता लोगों की तलाश का काम जारी है. बचाव कार्यों में तेज़ी के लिए पेट्रोलियम मंत्री धर्मेंद्र प्रधान ने रक्षा मंत्री निर्मला सीतारमण से फ़ोन पर बात की और मदद का अनुरोध किया.
ओएनजीसी का हेलिकॉप्टर दुर्घटनाग्रस्त होने पर राष्ट्रपति राम नाथ कोविंद ने दु:ख व्यक्त किया है. राष्ट्रपति ने ट्वीट किया, ‘मुंबई तट पर पवनहंस का हेलिकॉप्टर दुर्घटनाग्रस्त होने पर दु:ख हुआ. जिन परिवारों ने अपने प्रियजनों को खो दिया है उनके प्रति मेरी संवेदनाएं.
