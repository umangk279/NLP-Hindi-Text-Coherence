प्रधानमंत्री जन आरोग्य योजना के दो साल  हुए पूरे, बीते दो साल में बारह करोड़ से ज्यादा ई कार्ड बना और एक करोड़ छब्बीस लाख लोगों को मिला इलाज, योजना के तहत दस करोड़ चौहत्तर लाख परिवारों को हर साल पांच लाख का स्वास्थ्य बीमा मिलता है। 
दुनिया की सबसे बड़ी स्वास्थ्य बीमा योजना....प्रधानमंत्री जन आरोग्य योजना के दो साल पूरे हो रहे हैं। बीते दो साल में प्रधानमंत्री जन आरोग्य योजना के तहत एक करोड़ छब्बीस लाख लोगों ने देश भर के अस्पतालों में करीब पंद्रह करोड़ से ज्यादा रुपये के निःशुल्क इलाज का लाभ उठाया है। इसमें बावन फीसदी लोगों ने निजी अस्पताल में इलाज कराया है। निजी अस्पतालों समेत तेईस हजार से ज्यादा अस्पतालों को अभी तक इस कार्यक्रम के तहत लाया गया है। इस कार्यक्रम के तहत अब तक  बारह करोड़ से ज्यादा ई कार्ड जारी किया गया है। अब तक बतीस राज्य इस योजना में शामिल हुए हैं।  इस योजना के तहत केरल, दमन दीव, गोआ,गुजरात, मिजोरम, छत्तीसगढ़, जम्मू कश्मीर, सिक्किम, लक्षद्वीप, अंडमान निकोबार द्वीपसमूह, चंडीगढ़, हिमाचल प्रदेश और कर्नाटक ने सबसे अधिक संख्या में इलाज मुहैया कराया है। 
लोगों ने इस योजना के तहत सबसे अधिक हड्डी रोग, हृदय रोग, कैंसर, नवजात शिशु रोग, घुटने का प्रत्यारोपण और मूत्र रोग के लिए इलाज कराया। 
केंद्रीय स्वास्थ्य मंत्रालय ने कोविड19 से निपटने के लिए प्रधानमंत्री जन आरोग्य योजना के लाभार्थियों को कोरोना वायरस की निःशुल्क जांच और इलाज की सुविधा दी है और अभी तक कोविड महामारी के दौरान दो लाख चौबीस हजार लोगो के जांच हुए है और अठाईस हजार आठ सौ बारह लोगों का इलाज हुआ है। अब तक पोर्टिबिलिटी यानी एक राज्य के मरीज दूसरे राज्य में इलाज कराने वाले मरीजो की संख्या एक लाख पच्चीस हजार से अधिक है।
इसके अलावा तिरसठ लाख लोगों ने कॉल सेंटर पर कॉल करके इस योजना के बारे में जानकारी हासिल की है। बीस लाख लोगों ने मोबाइल एप इंस्टाल किया है। 91 फीसदी से ज्यादा लाभार्थी आधार के जरिए सत्यापित हुए है। दो साल से भी कम समय मे एक करोड़ से ज्यादा गरीब लोगों का इलाज कराना प्रधानमंत्री जन आरोग्य योजना की बड़ी उपलब्धि है। ये योजना गरीबों के लिए किसी वरदान से कम नहीं है।
 
नितेन्द्र सिंह, संवाददाता, डीडी न्यूज़
