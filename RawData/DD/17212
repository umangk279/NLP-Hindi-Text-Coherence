म्यांमार के तीन दिवसीय दौरे पर पीएम मोदी बुधवार शाम यांगून पहुंचे। प्रधानमंत्र ने यहां भारतीय समुदाय के लोगों को संबोधित किया। पीएम ने अपनी सरकार की उपलब्धियां गिनाईं और कहा कि मुठ्ठी भर लोगों के भ्रष्टाचार से लोगों को बचाने के लिए विमुद्रीकरण का फ़ैसला लिया। उन्होंने कहा कि सरकार बिना डर के बड़े और कड़े फ़ैसले ले रही है। पीएम ने एक बार फिर न्यू इंडिया का संकल्प दोहराया। 
 यांगून के थुवाना स्टेडियम में भारतीय समुदाय के बीच पीएम जब पहुंचे तो स्थानीय भाषा में लोगों को अभिवादन करके उनका मन मोह लिया। पीएम ने भारतीय समुदाय की जोरदार तारीफ करते हुए कहा कि उन्हें यहां मिनी इंडिया दिख रहा है। पीएम ने कहा कि सरकार देश हित में बड़े और कड़े फ़ैसले में लेने में पीछे नहीं रहती, क्योंकि हमारे लिए दल से बड़ा देश है। पीएम ने कहा कि सरकार ने विमुद्रीकरण जैसे तमाम फ़ैसले बिना डर के लिए और सरकार को ये मंज़ूर नहीं था कि मुठ्ठी भर लोगों के भ्रष्टाचार का नुकसान आम लोगों को चुकाना पड़े।
