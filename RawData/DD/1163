प्रधानमंत्री नरेंद्र मोदी इंडिया ग्‍लोबल वीक 2020 वर्चुअल सम्मेलन के पहले दिन गुरुवार को उद्घाटन भाषण देंगे. तीन दिवसीय इस वर्चुअल सम्मेलन का विषय है 'बी द रिवाइवल: इंडिया एंड अ बैटर न्‍यू वर्ल्‍ड', इंडिया ग्लोबल वीक 2020 में 30 देशों के 5000 वैश्विक प्रतिभागियों को 75 सत्रों में 250 वैश्विक वक्ता संबोधित करेंगे. 
इस आयोजन में भाग लेने वाले अन्य गणमान्‍य वक्ताओं में विदेश मंत्री डॉ एस जयशंकर, रेल, वाणिज्य और उद्योग मंत्री पीयूष गोयल, जम्‍मू-कश्‍मीर के लेफ्टिनेंट गवर्नर जीसी मुर्मू, ईशा फाउंडेशन के संस्थापक सद्गुरु आध्यात्मिक नेता श्री श्री रविशंकर, ब्रिटेन के विदेश मंत्री डॉमिनिक राब और गृह सचिव प्रीति पटेल, भारत में अमेरिकी राजदूत केन जस्टर और अन्य शामिल हैं.
इस कार्यक्रम में मधु नटराज की "आत्मनिर्भर भारत" पर एक शानदार प्रस्‍तुति होगी और सुप्रसिद्ध सितार वादक पंडित रविशंकर के 100वें जन्‍मदिन पर उन्‍हें श्रद्धांजलि अर्पित करते हुए उनके तीन प्रतिष्ठित छात्र संगीत का एक कार्यक्रम प्रस्‍तुत करेंगे.
