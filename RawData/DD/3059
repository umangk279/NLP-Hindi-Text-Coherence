ग्रेटर नोएडा स्थित इंडिया एक्सपो सेंटर एंड मार्ट में चल रही दुनिया की दूसरी सबसे बड़ी मोटर वाहनों की प्रदर्शनी ऑटो एक्सपो-2020 का आज दूसरा दिन है। आज शाम को सड़क परिवहन मंत्री नितिन गडकरी और केंद्रीय मंत्री अर्जुन मेघवाल एक्सपो का औपचारिक उद्घाटन करेंगे। 
ग्रेटर नोएडा में बुधवार से इंडिया ऑटो एक्सपो के पंद्रहवें संस्करण की शुरुआत हो गई। हालांकि, एक्सपो का औपचारिक उद्घाटन आज केंद्रीय सड़क परिवहन और राजमार्ग मंत्री नितिन गडकरी करेंगे। एक्सप्लोर द व‌र्ल्ड ऑफ मोबिलिटी की थीम पर आधारित ऑटो एक्सपो के इस संस्करण के पहले दिन कई नामचीन कंपनियों ने कार, ट्रक व दोपहिया के नए मॉडल को लॉन्च किया। वाहनों की लॉचिंग की शुरुआत मारुति ने कारों के साथ की। इसके बाद कई कंपनियों ने अपने नए वाहनों की लॉन्च की।
कंपनियों ने ऑटो एक्सपो में भविष्य के वाहनों की झलक (कांसेप्ट) पेश की। कई कंपनियां आज भी नए वाहनों की लॉचिंग करेंगी। ऑटो एक्सपो में इसबार 100 से अधिक कंपनियां शिरकत कर रही हैं। शुरूआती दो दिनों में कुल 70 नए वाहनों की लॉचिंग होगी। ऑटो एक्सपो में  इस बार पेश किए गए वाहनों में सेफ्टी, क्लीन व कनेक्टिविटी पर खास फोकस रहेगा। 
 
 
