मीराबाई चानू ने विश्व वेटलिफ्टिंग चैंपियनशिप में स्वर्ण पदक जीतकर इतिहास रच दिया है. भारतीय रेलवे में कार्यरत चानू ने स्नैच में 85 किलो और क्लीन एंड जर्क में 109 किलो वजन उठाया. उन्होंने 48 किलो वर्ग में कुल 194 किलो वजन उठाकर स्वर्ण अपने नाम किया.  
 भारत की सैखोम मीराबाई चानू ने विश्व वेटलिफ्टिंग चैंपियनशिप में नया रिकॉर्ड बनाते हुए स्नैच में 85 किलोग्राम और क्लीन एंड जर्क में 109 किलोग्राम समेत कुल 194 किलोग्राम वजन उठाकर गोल्ड मेडल जीता. यह उपलब्धि हासिल करने वाली वह दूसरी भारतीय महिला वेटलिफ्टर हैं. प्रधानमंत्री नरेंद्र मोदी ने चानू की इस उपलब्धि पर बधाई देकर ट्वीट करते हुए उनके उज्ज्वल भविष्य की कामना की है.
चानू से पहले कर्णम मल्लेश्वरी ने 22 साल पहले वर्ल्ड वेटलिफ्टिंग चैंपियनशिप में गोल्ड मेडल जीता था. चानू ने अमेरिका के आनाहिम में हुई चैंपियनशिप में महिलाओं के 48 किलोग्राम भार वर्ग इवेंट में हिस्सा लिया था. उन्होंने पहले 85 किलोग्राम तक का भार सफलतापूर्वक उठाया और इसके बाद 109 किलोग्राम भार भी उठा लिया. उन्होंने देश को इस स्पर्धा में दूसरा गोल्ड मेडल दिलाया. 
चानू यह उपलब्धि हासिल करने वाली वह दूसरी भारतीय वेटलिफ्टर हैं. उनसे पहले कर्णम मल्लेश्वरी ने 1994 और 1995 में विश्व चैम्पियनशिप में स्वर्ण जीता था. इसके साथ ही सितंबर में चानू ने अगले साल होने वाले कॉमनवेल्थ गेम्स के लिए अपनी जगह पक्की कर ली है. उन्होंने ऑस्ट्रेलिया में संपन्न कॉमनवेल्थ सीनियर वेटलिफ्टिंग चैंपियनशिप में गोल्ड मेडल जीता था. पोडियम पर खड़े होकर तिरंगा देखकर गोल्ड विजेता चानू की आंखों से आंसू निकल आए. थाईलैंड की सुकचारोन तुनिया ने रजत और सेगुरा अना इरिस ने कांस्य पदक जीता.
डोपिंग से जुड़े मसलों के कारण रूस, चीन, कजाखिस्तान, उक्रेन और अजरबैजान जैसे भारोत्तोलन के शीर्ष देश इसमें भाग नहीं ले रहे हैं.
