मानेसर भूमि सौदा मामले में सीबीआई ने हरियाणा के पूर्व मुख्यमंत्री भूपिंदर सिंह हुड्डा और 34 अन्य के खिलाफ आरोप पत्र दायर किया, भारतीय दंड संहिता की  आपराधिक साजिश और धोखाधड़ी की धाराओं के तहत दाखिल किया आरोप पत्र.  
सीबीआई ने हरियाणा के पूर्व मुख्यमंत्री भूपेंद्र सिंह हुड्डा और 34 अन्य के खिलाफ मानेसर भूमि सौदा मामले में आरोपपत्र दाखिल किया है। सीबीआई ने यह आरोपपत्र आपराधिक साजिश, धोखाधड़ी और भ्रष्टाचार निवारण अधिनियम के प्रावधानों के तहत दायर किया है। आरोप पत्र में यूपीएससी के पूर्व सदस्य और हरियाणा सरकार में वरिष्ठ अधिकारी चट्टर सिंह का भी नाम अभियुक्त के रूप में शामिल है।
सीबीआई ने अपनी प्राथमिकी में आरोप लगाया कि निजी बिल्डरों और अन्य ने सरकारी अधिकारियों की मिलीभगत से करीब 400 एकड की भूमि मासूम भूमि मालिकों से केवल 100 करोड रुपये की कीमत पर खरीदी। उस समय इस जमीन की बाजार में कीमत चार करोड रुपये प्रति एकड से अधिक थी।
सीबीआई ने कहा कि गुरुग्राम के मानेसर, नौरंगपुर और लखनौला गांवों के भूमि मालिकों को कथित तौर पर 1,500 करोड रुपये का नुकसान हुआ। एजेंसी ने सितंबर 2015 में मामला दर्ज किया था।
आरोप था कि निजी बिल्डरों ने हरियाणा सरकार के अधिकारियों के साथ साजिश रचकर 27 अगस्त 2004 और 24 अगस्त 2007 के बीच बेहद कम दरों पर भूमि खरीदी। उन्होंने भूमि पर सरकार के अधिग्रहण का डर दिखाया।
