गुटेरेस अंतरराष्ट्रीय सौर गठबंधन की महासभा की पहली बैठक में लेंगे हिस्सा साथ ही 2 अक्टूबर को महात्मा गांधी अंतरराष्ट्रीय स्वच्छता सम्मेलन में लेंगे हिस्सा 
संयुक्त राष्ट्र महासचिव एंतोनियो गुटेरेस 1 से 4 अक्टूबर तक भारत यात्रा पर आ रहे हैं। वे 2 अक्टूबर को नई दिल्ली में राष्ट्रपति भवन सांस्कृतिक केंद्र में आयोजित महात्मा गांधी अंतरराष्ट्रीय स्वच्छता सम्मेलन में हिस्सा लेंगे। इस समारोह का आयोजन महात्मा गांधी की 150वीं जयंती समारोह और स्वच्छ भारत मिशन की चौथी वर्षगांठ के अवसर पर किया जा रहा है। इसके साथ ही गुटेरेस अंतरराष्ट्रीय सौर गठबंधन की महासभा की पहली बैठक में हिस्सा लेंगे और ‘रिइंवेस्ट कांफ्रेंस तथा इंडियन ओसियन रिम एसोसिएशन ऑफ स्टेट्स  यानि कि आईओआरए के सदस्य देशों के ऊर्जा मंत्रियों की दूसरी बैठक में भी हिस्सा लेंगे। अपनी यात्रा के दौरान गुटेरेस राष्ट्रपति रामनाथ कोविंद, प्रधानमंत्री नरेन्द्र मोदी और लोकसभा अध्यक्ष सुमित्रा महाजन से मुलाकात करेंगे। वे विदेश मंत्री सुषमा स्वराज के साथ शिष्टमंडल स्तर की वार्ता भी करेंगे। 
