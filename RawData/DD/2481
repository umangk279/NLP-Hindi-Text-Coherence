कहा जाता है कि किताबें आपकी सबसे अच्छी दोस्त होती हैं. 21 दिनों की इस लॉकडाउन अवधि के दौरान आप अच्छी किताबें पढ़कर अपने वक्त का सदुपयोग कर सकते हैं. भारत सरकार का नेशनल बुक ट्रस्ट आपके लिए अच्छी किताबों का खजाना लेकर आया है जो ई-फॉर्मेट में नि:शुल्क उपलब्ध हैं. ट्रस्ट ने अपनी इस पहल को नाम दिया है, स्टे होम इंडिया विद बुक्स. 
लॉकडाउन की इस घड़ी में जब लोग अपने घरों में रहने को मजबूर हैं, किताबें उनकी अच्छी दोस्त साबित हो सकती हैं. अच्छी किताबें हमें ज्ञान का अनमोल खज़ाना देती है, ऐसे में इन 21 दिनों के दौरान आप उन किताबों से दोस्ती कर सकते हैं जो आपके जीवन में बड़ा परिवर्तन लेकर आए. मानव संसाधन विकास मंत्रालय का नेशनल बुक ट्रस्ट यानि राष्ट्रीय पुस्तक न्यास किताबों को ई-फॉर्मेट में लेकर आया है ताकि आप अपनी पसंदीदा किताबें घर बैठे पढ़ सकें. स्टे होम इंडिया विद बुक्स अभियान के तहत नेशनल बुक ट्रस्ट की करीब 150 सर्वाधिक बिकने वाली किताबों को आप मुफ्त में डाउनलोड कर सकते हैं.
कोरोना महामारी के समाज पर पड़ने वाले मनोवैज्ञानिक, सामाजिक और आर्थिक दुष्प्रभावों की चुनौती से निबटने के लिए भी नेशनल बुक ट्रस्ट ने एक नई पहल की है. कोरोना स्टडीज़ सीरीज के तहत ट्रस्ट लोगों को जल्द ही ऐसी अध्ययन सामग्री उपलब्ध कराएगा, जो इस चुनौती से निबटने में मददगार साबित होंगे.
नेशनल बुक ट्रस्ट 50 से भी अधिक भाषाओं में किताबें प्रकाशित करता है और लोगों में पढ़ने की आदत डालने में ट्रस्ट का महत्वपूर्ण योगदान है. कोरोना वायरस के खतरे से निबटने की इस मुश्किल चुनौती के वक्त भी ये संस्थान लोगों को घर बैठे किताबें पढ़ने को प्रेरित कर रहा है.
