डेविड विले ने इंग्लैंड टीम में शानदार वापसी करते हुए पांच विकेट चटकाये जिसकी मदद से विश्व चैम्पियन टीम ने पहले एक दिवसीय क्रिकेट मैच में आयरलैंड को छह विकेट से हराया। विले को पिछले साल विश्व कप टीम से बाहर करके जोफ्रा आर्चर को तरजीह दी गई थी। 
पहली बार विश्व कप जीतने के बाद अपनी धरती पर यह इंग्लैंड का पहला वनडे मैच था । विले ने 30 रन देकर पांच विकेट चटकाये जिसकी बदौलत इंग्लैंड ने आयरलैंडको 44 . 4 ओवर में 172 रन पर आउटकर दिया । इसके बाद छह विकेट बाकी रहते लक्ष्य हासिल किया। एक समय पर हालांकि इंग्लैंड के चार विकेट 78 रन पर गिर गए थे लेकिन सैम बिलिंग्स ने 54 गेंद में नाबाद 67 रन बनाकर टीम को जीत तक पहुंचाया । उन्होंने इयोन मोर्गन के साथ 96 रन की अटूट साझेदारी की ।
इंग्लैंड ने 22 . 1 ओवर बाकी रहते लक्ष्य हासिल किया । इस श्रृंखला के जरिये आईसीसी क्रिकेट विश्व सुपर लीग का भी आगाज हो गया जो भारत में 2023 में होने वाले विश्व कप की क्वालीफिकेशन प्रक्रिया का हिस्सा है।आयरलैंड के लिये कुर्टिस कैंफर ने 118 गेंद में चार चौकों की मदद से नाबाद 59 रन बनाये । आयरलैंड ने पांच विकेट सिर्फ 28 रन पर गंवा दिये थे लेकिन कैंफर ने उसे सम्मानजनक स्कोर तक पहुंचाया ।
विले ने नयी गेंद से कहर बरपाते हुए आयरलैंड के कप्तान एंड्रयू बालबर्नी को जॉनी बेयरस्टॉ के हाथों लपकवाया । उन्होंने जेरेथ डेलानी और लोरकान टकर को लगातार दो गेंदों में आउट किया लेकिन कैंफर ने उनकी हैट्रिक नहीं होने दी ।
