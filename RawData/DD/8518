संसद के बजट सत्र की हुई शुरुआत, राष्ट्रपति रामनाथ कोविंद ने दोनों सदनों के संयुक्त सत्र को किया संबोधित, कहा पिछले साढे साल साल में सरकार ने लोगों को दी नई आशा और देश का बढ़ाया सम्मान, सरकार ने नया भारत बनाने का लिया है संकल्प, कल पेश होगा अंतरिम बजट. 
राष्ट्रपति रामनाथ कोविंद के अभिभाषण के साथ ही संसद का बजट सत्र शुरु हो गया है । राष्ट्रपति ने संसद के बजट सत्र के पहले दिन दोनों सदनों की संयुक्त बैठक को संबोधित किया। उन्होंने  कहा कि केंद्र की मौजूदा सरकार ने पिछले साढ़े चार साल में लोगों की नयी आशा और विश्वास को बढ़ाया जबकि 2014 के लोकसभा चुनावों से पहले देश ''अस्थिरता के दौर से गुजर रहा था।'' उन्होंने  अपने अभिभाषण में सरकार की उपलब्धियों का उल्लेख करते हुए यह भी कहा कि इस सरकार ने नया भारत बनाने का संकल्प लिया है।
प्रधानमंत्री नरेन्द्र मोदी ने भी सभी सांसदों का आह्वान किया है कि वे संसद के बजट सत्र में सार्थक चर्चा करें। सत्र प्रारंभ होने से पहले संसद भवन परिसर में संवाददाताओं से बातचीत में पीएम ने कहा कि देश के लोगों में जागरूकता है तथा सभी नागरिक सदन की कार्यवाही को गंभीरता से देखते हैं। उन्होंने कहा कि जो सदन में चर्चा में भाग नहीं लेते, उनके प्रति समाज में नाराजगी पनपती है। पीएम ने कहा कि सबका साथ, सबका विकास सरकार का मंत्र है और संसद में यही भावना दिखनी चाहिए। 
