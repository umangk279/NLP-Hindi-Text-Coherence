ईरान की धमकियों पर सख्त रुख अपनाते हुए यूएई के विदेश मंत्रालय ने ईरानी दूतावास के प्रमुख को तलब किया. यूएई ने ईरानी राष्ट्रपति के धमकी भरे भाषण पर कड़ा विरोध दर्ज़ किया. यूएई ने रूहानी के भाषण को भड़काऊ और अस्वीकार्य बताया. 
यूएई ने इजरायल के साथ शांति समझौते को लेकर ईरान की बयानबाज़ी पर सख्त रुख अपनाया है। यूएई के विदेश मंत्रालय ने रविवार को ईरानी दूतावास के प्रमुख को तलब कर ईरानी राष्ट्रपति हसन रूहानी के धमकी भरे बयानों पर लिखित में कड़ा विरोध दर्ज़ कराया। यूएई के विदेश मंत्रालय ने एक ट्वीट कर कहा- ' ईरानी दूतावास के प्रभारी को तलब कर यूएई के संप्रभु निर्णयों पर राष्ट्रपति रूहानी के धमकी भरे भाषण पर कड़ा विरोध दर्ज़ किया गया। मंत्रालय भाषण को अस्वीकार्य करते हुए, उसे इस क्षेत्र में सुरक्षा और स्थिरता के लिए भड़काऊ मानता है।' गौरतलब है कि ईरानी राष्ट्रपति हसन रूहानी ने इस शांति समझौते की निंदा की है। रूहानी ने यूएई और इस्राइल के बीच हुए समझौते को फिलिस्तीन के साथ विश्वासघात बताया है। अपने टेलीविजन भाषण में रूहानी ने कहा कि यूएई ने शांति समझौता कर बड़ी गलती की है।
इस बीच इजराइल और संयुक्त अरब अमीरात के बीच रविवार से टेलीफोन सेवा भी शुरू हो गई। दोनों देशों के विदेश मंत्रियों ने एक दूसरे को फोन कर ऐतिहासिक शांति समझौते को लेकर बधाईयां दीं। यूएई और इजराइल ने पिछले हफ्ते ही पूर्ण राजनयिक संबंध स्थापित करने की घोषणा की थी। यूएई ने 1971 में अपनी स्थापना के साथ ही इजराइल से सीधी टेलीफोन कॉल पर रोक लगा दी थी।
इजराइल के विदेश मंत्री गाबी अश्केनाजी ने इस संबंध में एक ट्वीट कर कहा- ' मैंने आज यूएई के विदेश मंत्री से बात की। हमने अपने रिश्तों को सामान्य बनाने वाले समझौते से पहले आपस में एक डायरेक्ट लाइन स्थापित करने का फैसला किया। और हम जल्द ही मिलने के लिए सहमत हुए।'
