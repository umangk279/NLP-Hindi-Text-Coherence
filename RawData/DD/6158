खेल मंत्री किरेन रीजीजू ने शनिवार को कहा कि खेलो इंडिया युवा खेलों का तीसरा चरण अगले साल गुवाहाटी में आयोजित किया जायेगा। खेल मंत्री ने यह घोषणा अपने अधिकारिक ट्विटर हैंडल पर की।  
खेलो इंडिया के तीसरे चरण का आयोजन 18 से 30 जनवरी 2020 में होगा। इन खेलों में 10,000 से ज्यादा एथलीट और अधिकारी भाग लेंगे। इनका आयोजन आईओए, एसजीएफआई और मेजबान राज्य असम की भागीदारी से किया जायेगा।
गौरतलब है कि इन खेलो के पहले चरण का आयोजन नयी दिल्ली में किया गया था जबकि इस साल पुणे में दूसरा चरण कराया गया था। खेलो इंडिया भारत सरकार की खेल से जुड़ी एक महत्वाकांक्षी प्रोजेक्ट है जो मुख्यतः स्कूल के अंडर-17 और कॉलेज के अंडर-21 के छात्रों के लिए आयोजित किया जाता है। 
