देश में कोरोना संक्रमण के कुल मामले बढ़कर 7,447 हो गए हैं। इनमें 6565 सक्रिय हैं, 643 स्वस्थ हो चुके हैं या उन्हें अस्पताल से छुट्टी दे दी गई है वहीं 239 लोगों की मौत हो गई है। कोरोना पर दैनिक प्रेस वार्ता में ये जानकारी दी गई. 
इस दौरान आईसीएमआर के प्रतिनिधि ने बताया कि अभी तक 171718 सैंपल के टेस्ट किए गए हैं, कल 16764 टेस्ट किए गए। प्राइवेट लैब की संख्या 67 है. केंद्रीय स्वास्थ्य मंत्रालय ने शनिवार को कहा कि कोरोना वायरस से निपटने के लिए लॉकडाउन और कन्टेनमेंट बहुत महत्वपूर्ण हैं। अगर हमने इस तरह के कदम नहीं उठाए होते तो आज देश में कोरोना वायरस पॉजिटिव मामलों की संख्या 2 लाख तक पहुंच चुकी होती। अगर समय रहते लॉकडाउन का फैसला नहीं लिया गया होता तो देश में अब तक स्थिति बहुत खराब हो सकती थी।
केंद्रीय स्वास्थ्य मंत्रालय में जॉइंट सेक्रटरी लव अग्रवाल ने बताया, 'भारत ने कोरोना वायरस से निपटने के लिए ऐहतियाती कदम उठाए। हमने एक ग्रेडेड अप्रोच अपनाया। 2 राज्यों में और केंद्रीय स्तर पर देश में सिर्फ कोरोना वायरस से जुड़े मामलों के इलाज के लिए 587 अस्पताल हैं।' देशभर में 1 लाख आइसोलेशन बेड और 11,500 आईसीयू बिस्तर कोरोना के मरीजों के लिए आरक्षित किए गए हैं।
केंद्रीय गृहमंत्रालय की प्रतिनिधि ने बताया कि आवश्यक आपूर्ति और वस्तुओं के बारे में स्थिति संतोषजनक है और हर स्तर पर इसकी निगरानी की जाती है। मछली पालन उद्योग को लॉकडाउन के प्रतिबंधों से छूट दी गई है। एनसीसी और एनएसएस कैडेट और सिविल डिफेंस सेवक कोविड से लड़ने में अपनी सेवाएं प्रदान करने के लिए आगे आ रहे हैं. 
