 देश के सबसे बड़े बैंक एसबीआई ने सभी अवधि की लोन पर एमसीएलआर में 0.10 फीसद की कटौती का ऐलान किया है। ईएमआई की ये नई दरें 10 अक्टूबर से प्रभावी होंगी। आरबीआई द्वारा रेपो रेट में 0.25 फीसद की कटौती के हालिया फैसले का लाभ ग्राहकों को पास करने के लिए स्टेट बैंक ने यह कदम उठाया है। बैंक ने कहा है कि त्योहारी मौसम को देखते हुए उसने यह कदम उठाया है। बैंक के इस फैसले से बड़ी संख्या में लोगों को फायदा पहुंचेगा क्योंकि SBI देश का सबसे बड़ा बैंक है। अब इस बात की उम्मीद की जा रही है कि अन्य बैंक भी जल्द ही इस तरह की घोषणा कर सकते हैं।     
भारतीय स्टेट बैंक (एसबीआई) ने सभी परिपक्वता अवधि के ऋण पर सीमांत लागत आधारित ब्याज दर (एमसीएलआर) को 0.10 प्रतिशत कम करने की बुधवार को घोषणा की। साथ ही बैंक ने एक लाख रुपये तक की जमा राशि पर ब्याज दर को भी 0.25 प्रतिशत घटा दिया है। बैंक ने एक बयान में इसकी जानकारी दी। उसने कहा कि संशोधित एमसीएलआर 10 अक्टूबर से तथा संशोधित जमा ब्याज दर एक नवंबर से प्रभावी होगी।
बैंक ने कहा, ‘‘त्योहारी मौसम को देखते हुए सभी श्रेणियों के उपभोक्ताओं को फायदा देने के लिये हमने सभी परिपक्वता अवधि के ऋण पर एमसीएलआर 0.10 प्रतिशत घटा दिया है।’’ बैंक ने कहा कि प्रणाली में पर्याप्त नकदी को देखते हुए उसने एक लाख रुपये तक की जमा राशि पर ब्याज दर 3.50 प्रतिशत से घटाकर 3.25 प्रतिशत कर दिया है।
बैंक ने इस साल एमसीएलआर में यह छठी कटौती की है। यह कटौती रेपो दर से जुड़े ऋण पर प्रभावी नहीं होगी। इस कटौती के बाद एक साल के ऋण का एलसीएलआर कम होकर 8.05 प्रतिशत पर आ गयी है।
