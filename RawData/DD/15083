भारत और दक्षिण अफ्रीका के बीच तीन टी-20 मैचों की सीरीज के पहले मैच में टीम इंडिया ने मेजबान अफ्रीका को 28 रनों से पराजित कर दिया. पहले बल्लेबाज़ी करने उतरी टीम इंडिया ने 203 रनों का स्कोर बनाया. इसके जवाब में दक्षिण अफ्रीका की टीम 175 रनों पर ढेर हो गई. 
अफ्रीकी टीम की शुरुआत ख़राब रही. तीसरे ओवर में अफ्रीका को पहला झटका लगा. 14 रन बनाकर जो स्मट्स आउट हुए. उन्हें भुवनेश्वर की गेंद पर शिखर धवन ने कैच किया. इसके बाद क्रीज पर आए टीम के कप्तान जेपी ड्यूमिनी एक बार फिर से फ्लॉप साबित हुए. 3 रन बनाकर वह भी भुवनेश्वर की गेंद पर आउट हो गए. इसके बाद फरहान बेहादीन ने रीजा हेंड्रिक्स के साथ मिलकर अफ्रीका को संकट से उबारा. इन दोनों बल्लेबाजों के बीच 81 रनों की साझेदारी हुई. चहल की गेंद पर बेहादरीन 39 रनों पर आउट हुए. भुवनेश्वर कुमार ने 4 ओवर में 24 रन देकर 5 विकेट लिए.
दक्षिण अफ्रीका के आमंत्रण पर पहले बैटिंग करते हुए भारतीय टीम ने धमाकेदार शुरुआत की. टीम इंडिया की ओर से रोहित शर्मा और शिखर धवन ने ताबड़तोड़ शुरुआत की. रोहित ने 9 बॉल पर 21 रन ठोक दिए. लेकिन वो अफ्रीकी गेंदबाज जूनियर डाला की गेंद पर आउट हो गए.
कप्तान विराट कोहली पुराने रंग में नहीं दिखे. कोहली को 26 रन पर तबरेज शम्सी ने आउट किया. कोहली के आउट होने के बाद शिखर धवन ने 27 बॉल में अपनी हाफ सेंचुरी पूरी कर ली. शिखर ने अपनी फिफ्टी के बाद भी तेजी से रन बनाए. 39 बॉल पर वह 72 रनों की पारी खेलकर आउट हुए. धवन के बाद क्रीज पर आए महेंद्र सिंह धोनी बड़ी पारी नहीं खेल पाए. वह 11 बॉल में 16 रन बनाकर आउट हो गए. अंत में टीम इंडिया ने 5 विकेट पर 203 रन बनाए.
