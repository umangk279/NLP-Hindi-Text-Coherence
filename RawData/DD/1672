अल्‍पसंख्‍यक कार्य मंत्री मुख्‍तार अब्‍बास नकवी ने कहा है कि करीब पांच महीने के अंतराल के बाद हुनर हाट सितम्‍बर से फिर खुल जायेंगे। 
अल्‍पसंख्‍यक कार्य मंत्री ने कहा कि कोरोना वायरस महामारी और लॉकडाउन के वजह से हुनर हाट बंद पडे थे और अब लोकल से ग्‍लोबल के नारे के साथ इन्‍हें फिर से खोला जायेगा और अधिक संख्‍या में हस्‍तशिल्‍पी तथा दस्‍तकार इनमें हिस्‍सा लेंगे। उन्होने कहा कि हुनर हाट आम लोगों के सशक्‍तीकरण का माध्‍यम बन गये हैं और देश भर में पांच लाख से अधिक दस्‍तकारों, हस्‍तशिल्पियों, खानपान विशेषज्ञों और अन्‍य लोगों को पिछले पांच सालों में इनसे रोजगार मिला है। उन्‍होंने कहा कि हुनर हाट बडे लोकप्रिय हुए हैं और हस्‍त निर्मित स्‍वदेशी वस्‍तुओं का केन्‍द्र बन गये हैं।
अल्‍पसंख्‍यक कार्य मंत्री ने कहा कि कोविड-19 की वजह से राष्‍ट्रव्‍यापी लॉकडाउन के दौरान हस्‍तशिल्पियों ने बडे पैमाने पर जो अनोखे उत्‍पाद बनाये हैं उन्‍हें हुनर हाट खुलने के बाद प्रदर्शित किया जायेगा। उन्‍होंने यह भी बताया कि हुनर हाटों में सोशल डिस्‍टेंसिंग, मॉस्‍क पहनने और साफ-सफाई जैसी तमाम एहतियात बरती जायेंगी। उन्‍होंने कहा कि आने वाले दिनों में दिल्‍ली, प्रयागराज, भोपाल, जयपुर, मुंबई, बेंगलुरू, चेन्‍नई, कोलकाता, अहमदाबाद और लखनऊ समेत कई स्‍थानों पर हुनर हाट का आयोजन किया जायेगा।
प्रधानमंत्री नरेन्‍द्र मोदी ने इस साल फरवरी में नई दिल्‍ली के इंडिया गेट में आयोजित हुनर हाट का अचानक दौरा किया था और दस्‍तकारों और शिल्पियों द्वारा बनाई गई वस्‍तुओं की प्रशंसा की थी। उन्‍होंने कहा था कि हुनर हाट देश के लोगों की कला और शिल्‍प को प्रदर्शित करने के साथ-साथ हस्‍तशिल्पियों के सपनों को भी उडने के लिए पंख देते हैं।
