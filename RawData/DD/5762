जाम्बिया के राष्टूपति एडगर लूंगू और पीएम मोदी के बीच द्विपक्षीय वार्ता, दोनों देशों में उद्योग व्यापार को बढाने पर जोर, 6 अलग-अलग क्षेत्रों में सहमति पत्रों पर हस्ताक्षर, रक्षा क्षेत्र में बढ़ेगा सहयोग. 
जाम्बिया के राष्टूपति एडगर लूंगू और पीएम मोदी के बीच दिल्ली के हैदराबाद हाउस में जब द्विपक्षीय मसलों पर बात हुई तो दोनों नेताओं ने  दोनों देशों के संबंधों के विभिन्न पहलुओ पर व्यापक एवं उपयोगी चर्चा की। दोनों नेताओं ने इस बात पर जोर दिया कि रक्षा सहित कारोबार, निवेश संबंधों को और बढ़ाने से दोनों देशों को लाभ होगा। इस मौके पर पीएम ने  स्वास्थ्य सुविधा, पर्यटन, कृषि, खाद्य प्रसंस्करण, खनन और ऊर्जा क्षेत्र में मौज़ूद अवसरों का उपयोग करने के लिए दोनों देशों में उद्योग व व्यापार को प्रोत्साहित किया जाना पर जोर दिया।
दोनों देशों ने रक्षा सहयोग, खनन सहित चुनाव आयोगों के बीच सहयोग बढ़ाने को लेकर 6 अलग-अलग क्षेत्रों में 6 सहमति पत्रों पर हस्ताक्षर भी किये ।  भारत जाम्बिया को 1000 टन चावल और 100 टन दुग्ध पाऊडर उपलब्ध करायेगा। भारत, जाम्बिया वायु सेना बेस पर 5 अग्निशमन दमकल तैनात करेगा । जाम्बिया के सशस्त्र बलों की क्षमताओं को बढ़ाने में सहायता के लिए भारतीय सैन्य एवं वायु सेना का प्रशिक्षण टीम को जाम्बिया में तैनात किया जाएगा। पीएम ने दोनों देशों में हुए रक्षा सहयोग के सहमति पत्र को अहम बताते हुए कहा कि पर इससे दोनों देशों के रक्षा प्रतिष्ठानों के बीच संस्थागत आदान प्रदान बढेगा और वर्तमान मजबूत रक्षा सहयोग को और मज़बूत करेगा.
प्रधानमंत्री भारत-जांबिया के रिश्तों को जांबिया की आजादी से भी पुराना बताया और कहा कि जांबिया भारत का महत्वपूर्ण औऱ विश्वसनीय सहयोगी है। उन्होंने कहा कि दोनों देशों का समान लोकतांत्रिक मूल्यों पर विश्वास है।  प्रधानमंत्री ने कहा कि ज़ाम्बिया में भारतीय मूल का बड़ा समुदाय हमारे बीच एक मज़बूत कड़ी है और ये सांस्कृतिक आदान-प्रदान और क्षमता निर्माण में सहयोग इन संबंधों में नए आयाम जोड़ते हैं। । पीएम ने कहा कि जाम्बिया, भारत का महत्वपूर्ण मित्र और विश्वसनीय सहयोगी है और विकास की साझा आकांक्षाएं दोनों देशों को जोड़ती हैं। 
इससे पहले ज़ाम्बिया के राष्‍ट्रपति एडगर लुंगु का राष्ट्रपति रामनाथ कोविंद और प्रधानमंत्री नरेंद्र मोदी ने राष्ट्रपति भवन में परम्परागत स्वागत किया। उन्हें राष्ट्रपति भवन में गार्ड ऑफ ऑनर दिया गया। बाद में ज़ाम्बिया के राष्‍ट्रपति एडगर लुंगु ने राजघाट जाकर राष्‍ट्रपिता महात्मा गांधी को श्रद्धांजली दी। बाद में उन्होंने भारत जांबिया बिजनेस मीट में भी हिस्सा लिया। देर शाम वो राष्ट्रपति रामनाथ कोविंद से मिले और आपसी महत्व के तमाम मसलों पर बात की।
