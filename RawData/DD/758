लेबनान की राजधानी बेरूत में मंगलवार रात हुए भीषण विस्‍फोट में मृतकों की संख्‍या 100 तक पहुंच गई है. 4,000 से अधिक लोग घायल हुए हैं. 
विस्‍फोट इतना तेज था कि इसका झटका पूरे बेरूत में महसूस किया गया. इसके असर से कई मकान ध्‍वस्‍त हो गए और खिड़कियों के शीशे टूट गए. बेरूत से 240 किलोमीटर दूर साइप्रस द्वीप में भी धमाके की आवाज सुनी गई.
राष्‍ट्रपति माइकल एयोन ने कहा है कि गोदाम में असुरक्षित ढंग से रखे गए 2,750 टन अमोनियम नाइट्रेट के कारण यह विस्‍फोट हुआ. लेबनान में भारतीय दूतावास भारतीय समुदाय के संपर्क में है. दूतावास ने लोगों के लिए हेल्‍पलाइन नंबर भी जारी किए हैं.
संयुक्‍त राष्‍ट्र महासचिव अन्‍तोनियो गुत्‍रश ने पीड़ितों के परिवारों के प्रति गहरी संवेदना व्‍यक्‍त की है.
उपराष्‍ट्रपति वेंकैया नायडू ने बेरूत में विस्‍फोट में जान-माल के नुकसान पर दु:ख व्‍यक्‍त किया है. अपने ट्वीट में उन्‍होंने इस विस्‍फोट में मारे गए लोगों के परिजनों के प्रति संवेदना प्रकट की और घायलों के शीघ्र स्‍वस्‍थ होने के लिए प्रार्थना की है.
प्रधानमंत्री नरेंद्र मोदी ने लेबनान के बेरूत शहर में हुए भीषण विस्फोट पर गहरा शोक व्यक्त किया है. प्रधानमंत्री ने कहा, ‘‘बेरूत शहर में भीषण विस्फोट में हुए जान-माल के भारी नुकसान से मैं स्‍तब्‍ध और दु:खी हूं. हमारी प्रार्थनाएं एवं गहरी संवेदनाएं शोक संतप्त परिवारों और घायलों के साथ हैं.’’
