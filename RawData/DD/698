श्रीलंका के पूर्व राष्ट्रपति महिंदा राजपक्षे ने ऐतिहासिक बौद्ध मंदिर में रविवार को देश के प्रधानमंत्री के तौर पर शपथ ली है। महिंदा राजपक्षे को प्रधानमंत्री पद की शपथ उनके छोटे भाई एवं राष्ट्रपति गोटबाया राजपक्षे ने केलानिया में पवित्र राजमाहा विहाराय में दिलावाई।   
श्रीलंका के संसदीय चुनाव में दमदार प्रदर्शन की बदौलत महिंदा राजपक्षे ने रविवार को चौथी बार प्रधानमंत्री पद की शपथ ली। श्रीलंका पीपुल्स पार्टी (एसएलीपी) के नेता महिंदा राजपक्षे (74) को इस बार के चुनाव में अपनी सीट पर पांच लाख से ज्यादा प्रथम वरीयता वाले वोट मिले हैं। महिंदा के नेतृत्व में उनकी पार्टी वाले गठबंधन ने हाल के चुनाव में दो तिहाई सीटें पाई हैं। वहीं कैबिनेट मंत्रियों, राज्य मंत्रियों एवं उपमंत्रियों को सोमवार को शपथ दिलाई जा सकती है।
महिंदा राजपक्षे ने इस साल जुलाई में संसद की राजनीति में 50 वर्ष पूरे किए हैं। वे 1970 में महज 24 साल की उम्र में सांसद निर्वाचित हुए थे। उसके बाद वे दो बार राष्ट्रपति चुने गए और तीन बार प्रधानमंत्री नियुक्त किए गए। महिंदा राजपक्षे नीत SLPP ने 5 अगस्त के आम चुनाव में जबरदस्त जीत हासिल करते हुए संसद में दो तिहाई बहुमत हासिल किया। 
बता दें कि SLPP ने 145 निर्वाचन क्षेत्रों में जीत दर्ज करते हुए अपने सहयोगियों के साथ कुल 150 सीटें अपने नाम कीं जो 225 सदस्यीय सदन में दो तिहाई बहुमत के बराबर है। महिंदा राजपक्षे इससे पहले 2005 से 2015 तक करीब एक दशक तक राष्ट्रपति रहे हैं। राष्ट्रपति गोटबाया राजपक्षे ने नवंबर में हुए राष्ट्रपति चुनाव में SLPP की टिकट पर जीत दर्ज की थी।
 
