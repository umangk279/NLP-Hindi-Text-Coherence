मॉनसून और भारी बारिश के चलते देश के कई राज्य बाढ़ की स्थिति जूझ रहे हैं. ऐसे में राहत और बचाव कार्यों के लिए विभिन्न राज्यों में एनडीआरएफ की 100 से ज्यादा टीमों को तैनात किया गया है. इसके अलावा बल की कई टीमों को अलर्ट की स्थिति में रखा गया है, ताकि जरूरत के वक़्त उन्हें तुरत आवश्यकता वाली जगहों पर पहुंचाया जा सके. एनडीआरएफ के मुताबिक फिलहाल बल की 102 टीमें जमीन पर तैनात हैं, जिसमें 50 से ज्यादा टीमों की तैनाती देश के 6 राज्यों में है.  
बिहार के विभिन्न जिलों में एनडीआरएफ की 12 टीमें तैनात हैं. असम में बल की 11 टीमें जमीन पर मौजूद हैं और राज्य के एजेंसियों की मदद कर रही हैं. पश्चिम बंगाल में एनडीआरएफ की 10 टीमें तैनात हैं. इसके अलावा गुजरात में 8, उत्तर प्रदेश में 6 और कर्नाटक में 5 टीमों की तैनाती की गई है. 
तीन जुलाई को केंद्रीय गृह मंत्री अमित शाह ने एक बड़ी बैठक के जरिए बाढ़ से निपटने की तैयारियों का जायजा लिया था. गृह मंत्री ने अधिकारियों को बाढ़ का प्रभाव कम करने और जानमाल के कम से कम नुकसान के लिये एक सुनियोजित योजना बनाने का निर्देश दिया है. प्रधानमंत्री नरेन्द्र मोदी और गृह मंत्री अमित शाह ने राज्यों को केंद्र की तरफ से हरसंभव मदद का भरोसा दिलाया है. 
भारत में कुल 40 मिलियन हेक्टेयर क्षेत्र बाढ़ प्रभावित इलाके में आता है जिसमें गंगा और ब्रह्मपुत्र नदियों का बेसिन प्रमुख है। असम, बिहार, उत्तर प्रदेश और पश्चिम बंगाल सबसे अधिक बाढ़ प्रभावित राज्य हैं।
 
सुधाकर दास, डीडी न्यूज
