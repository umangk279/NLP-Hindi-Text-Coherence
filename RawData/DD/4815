हरियाणा, महाराष्ट्र में विधानसभा चुनाव और उत्तर प्रदेश की 11, हिमाचल प्रदेश के 2 सीटों पर उपचुनाव के लिए शनिवार को प्रचार थम गया. महाराष्ट्र में विधानसभा की 288, जबकि हरियाणा में 90 सीटें हैं. इसके अलावा देश के अलग-अलग राज्यों में 64 विधानसभा सीटों पर उपचुनाव भी हैं. 21 अक्टूबर को मतदान होगा. 
उत्तर प्रदेश विधानसभा की 11 सीटों पर उपचुनाव के लिए 110 उम्मीदवार मैदान में हैं. हरियाणा और महाराष्‍ट्र में सभी सीटों के लिए सोमवार को वोट डाले जाएंगे. लोकसभा की दो सीटों और वि‍धानसभा की 51 सीटों के उपचुनाव के लिए भी सोमवार को मतदान होगा. मतगणना इस म‍हीने की 24 तारीख को कराई जाएगी.
आर्थिक और सामाजिक रूप से महत्वपूर्ण महाराष्ट्र में विधानसभा की कुल 288 सीटें हैं. जिसमें 234 सामान्य, 29 अनुसूचित जाति और 25 अनुसूचित जनजाति के लिए आरक्षित है. राज्य में इस बार कुल 8,97,22,019 मतदाता अपने मताधिकार का इस्तेमाल कर सकेंगे. जिसमें पुरुष मतदाताओं की संख्या 4,68,75,750 वहीं महिला मतदाताओं की संख्या 4,28,43,635 है. अन्य मतदाताओं की संख्या 2634 है. राज्य में कुल 3237 प्रत्याशी चुनाव मैदान मे हैं. जिसमें पुरुष प्रत्याशियों की संख्या 3001 और महिला प्रत्याशियों की संख्या 235 है. राज्य में सबसे कम मतदाताओं वाली विधानसभा वर्धा है, जहां 2,77,980 मतदाता पंजीकृत हैं. सबसे ज्यादा संख्या वाली विधानसभा पनवेल है, जहां से 5,54,827 मतदाता अपने मताधिकार का इस्तेमाल कर सकेंगे. राज्य में नांदेड एक विधानसभा सीट हैं, जहां से सबसे कम तीन प्रत्याशी मैदान में हैं. चिपलुण में सबसे ज्यादा 38 प्रत्याशी मैदान में हैं.
भाजपा राज्य में 164 सीटों पर चुनाव लड़ रही है. वहीं कांग्रेस 147, शिवसेना 126, एनसीपी 121 और बसपा 262 सीटों पर चुनाव लड़ रही है. महाराष्ट्र नवनिर्माण सेना 101, सीपीआई 16, सीपीएम 8 और निर्दलीय 1,400 निर्दलीय प्रत्याशी भी अपनी किस्मत आजमा रहे हैं.
90 सीटों वाली हरियाणा विधानसभा के लिए चुनाव प्रचार थम गया है. ऐसे में आइए नजर डालते हैं विभिन्न दलों के उन सीटों और उम्मीदवारों पर जहां सभी की नजरें टिकी हुई हैं.
बात करें सत्तारूढ़ भाजपा की तो मुख्यमंत्री मनोहर लाल खट्टर करनाल से चुनाव लड़ रहे हैं. उनकी कैबिनेट में शामिल अनिल विज अंबाला कैंट और भाजपा अध्यक्ष सुभाष बराला टोहाना से चुनाव लड़ रहे हैं. कैप्टन अभिमन्यु नारनौंद, राम विलास शर्मा, महेंद्रगढ़, पहलवान से राजनीति के अखाड़े में उतरी बबिता फोगाट, दादरी वहीं बरोदा से योगेश्वर दत्त अपने प्रतिद्वदियों को चारों खाने चित करने की तैयारी में हैं. आदमपुर से सोनाली फोगाट भाजपा की प्रत्याशी हैं.
राज्य में अपनी राजनीतिक जमीन तलाश रही कांग्रेस के लिए यह लड़ाई आसान होती नहीं दिख रही है. हरियाणा के दिग्गज कांग्रेस नेता और राज्य के पूर्व मुख्यमंत्री भूपिंदर सिंह हुड्डा गढ़ी सांपला-किलोई से प्रत्याशी हैं. कांग्रेस प्रवक्ता रणदीप सिंह सुरजेवाला कैथल, करनाल से तारलोचन सिंह, तोशाम से किरण चौधरी, आदमपुर से कुलदीप विश्नोई और पंचकुला से चंद्रमोहन को प्रत्याशी बनाया है.
इंडियन नेशनल लोकदल से अभय सिंह चौटाला ऐलनाबाद से मैदान में ताल ठोक रहे हैं. हरियाणा की उचाना कलां सीट से जेजेपी के दिग्गज उम्मीदवार दुष्यंत सिंह चौटाला मैदान में हैं.
