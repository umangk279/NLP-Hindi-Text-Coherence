प्रधानमंत्री नरेंद्र मोदी ने अर्जेंटीना की राजधानी ब्‍यूनस ऑयर्स में अपनी यात्रा के पहले दिन कुछ द्विपक्षीय मुलाकातें की. वे यात्रा के दूसरे दिन भी कई द्विपक्षीय मुलाकातें करेंगे, साथ ही ब्यूनस ऑयर्स जी-20 शिखर सम्मेलन में भी शिरकत करेंगे. 
प्रधानमंत्री मोदी अपने अलग अंदाज के साथ दिन-रात काम करते हैं. ब्यूनस ऑयर्स के 48 घंटे भी प्रधानमंत्री मोदी के लगातार काम करने के अंदाज का गवाह बनेगा. अगले दो दिनों में 25 से ज़्यादा कार्यक्रम में शिरकत करने के लिए प्रधानमंत्री ने भारत से 22 घंटे की एक लंबी उड़ान से सफ़र तय किया.
यहां पहुंचते ही उन्होंने भारतीय समुदाय के लोगों के प्यार, सम्मान और अभिवादन को बड़ी ही सहजता से स्वीकार किया. प्रधानमंत्री ने अपने ट्वीट में लिखा, ‘हजारों किलोमीटर का फासला, फिर भी एकता की भावना से बंधे हैं ! अर्जेंटीना में यादगार स्वागत के लिए भारतीय सुमदाय का बहुत आभारी हूं.’
इसके बाद औपचारिक मुलाक़ातों की शुरुआत उन्होंने सऊदी अरब के क्राउन प्रिंस मोहम्मद बिन सलमान के साथ द्विपक्षीय वार्ता से की. सऊदी अरब भारत का बहुमूल्य साझेदार रहा है और अब ये संबंध बढ़कर अर्थव्यवस्था, ऊर्जा और सुरक्षा तक पहुंच चुका है. क्राउन प्रिंस से प्रधानमंत्री मोदी की द्विपक्षीय मुलाक़ात में क्षेत्रीय हितों के सभी मुद्दों पर भी चर्चा हुई.
दिन की दूसरी अहम बैठक संयुक्त राष्ट्र के महासचिव के साथ रही. ये बैठक कॉप 24 जो कि जलवायु परिवर्तन को लेकर पोलैंड में होने वाली बैठक से कुछ हफ़्ते पहले एक अहमियत रखती है.
पीएम मोदी के अर्जेंटीना दौरे के पहले दिन सॉफ्ट और हार्ड डिप्लोमेसी के मिश्रण की झलक दिखी. दोनों ही पहलुओं का मुख्य केंद्र रहा लोगों को प्राथमिकता देना.
