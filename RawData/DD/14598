जमात-उद-दावा प्रमुख हाफिज सईद की पार्टी मिल्ली मुस्लिम लीग को अमेरिका ने आतंकी संगठन करार  कर  दिया है, भारत ने अमेरिकी सरकार के फैसले का स्वागत किया है। 
पाकिस्तान में होने वाले आम चुनाव से पहले अमेरिका ने मंगलवार को जमात-उद-दावा प्रमुख हाफिज सईद की पार्टी मिल्ली मुस्लिम लीग यानी एमएमएल को विदेशी आतंकी संगठन करार दिया है। हाल ही में सईद ने मिल्ली मुस्लिम लीग नाम से राजनीतिक पार्टी बनाई है। वहीं, भारत ने अमेरिकी सरकार के आतंकी हाफिज सईद और उसके राजनीतिक दल को लेकर उठाए कदम का स्वागत किया है। अमेरिकी सरकार ने आतंकी हाफिज सईद, उसके राजनीतिक दल और इसके 7 सदस्यों को लश्कर-ए-तैयबा के समकक्ष रखा है।
मुंबई हमलों के मुख्य साजिशकर्ता हाफिज सईद को लगा है एक करारा झटका। अमेरिका ने हाफिज सईद की मिल्ली मुस्लिम लीग यानि एमएमएल को विदेशी आतंकवादी संगठन घोषित कर दिया है। मिल्ली मुस्लिम लीग हाफिज सईद के नेतृत्व वाले आतंकवादी संगठन जमात- उद दावा का राजनीतिक मोर्चा है। साथ ही अमेरिका ने तहरीक- ए- आजादी- ए- कश्मीर को भी आतंकवादी समूहों की सूची में शामिल किया है। अमेरिका ने इसके साथ ही एमएमएल के सात सदस्यों को भी विदेशी आतंकवादी घोषित किया है।
अमेरिकी विदेश मंत्रालय में आतंकवाद निरोध समन्वयक नाथन ए. सेल्स ने कहा है कि---
एमएमएल और तहरीक- ए- आजादी- ए- कश्मीर दोनों ही लश्कर- ए- तैयबा के मोर्चे हैं और इनका गठन संगठन पर लगे प्रतिबंधों से बचने के लिए किया गया है। आज के संशोधनों का लक्ष्य प्रतिबंधों से बचने के लश्कर- ए- तैयबा के रास्तों को बंद करना और उसके असली चेहरे को लोगों के सामने लाना है। सेल्स ने ये भी कहा कि कृपया आप दिग्भ्रमित नहीं हों। लश्कर- ए- तैयबा चाहे कोई भी नाम बदल ले, वह हमेशा हिंसक आतंकवादी संगठन ही रहेगा। अमेरिका उन सभी कदमों का समर्थन करता है, जो यह सुनिश्चित करना चाहते हैं कि हिंसा का रास्ता पूरी तरह छोड़ने तक लश्कर- ए- तैयबा को कोई राजनीतिक आवाज ना मिले। विदेश मंत्रालय ने ये भी कहा कि लश्कर- ए- तैयबा पाकिस्तान में बिना रोक टोक के अपनी गतिविधियों को अंजाम दे रहा है, सार्वजनिक रैलियों कर रहा है, धन जुटा रहा है और आंतकवादी हमलों की योजना बना उन्हें अंजाम दे रहा है।
अमेरिका द्वारा की गई इस कार्रवाई की भारत ने तारीफ की है। 
भारत अमेरिकी सरकार के आतंकी हाफिज सईद और उसके राजनीतिक दल मिली मुस्लिम लीग को लेकर उठाए कदम का स्वागत करता है। अमेरिकी सरकार ने आतंकी हाफिज सईद, उसके राजनीतिक दल मिली मुस्लिम लीग और इसके 7 सदस्यों को लश्कर-ए-तैयबा के समकक्ष रखा है। अमेरिकी सरकार का ये कदम भारत सरकार की बातों का समर्थन करता है, जिसमें भारत हमेशा से कहता आया है कि पाकिस्तान ने आतंकियों और आतंकी संगठनों के खिलाफ कभी भी कार्रवाई नहीं की है। इतना ही नहीं इससे ये भी साफ हो गया है कि पाकिस्तान आतंकियों और आतंकी संगठनों को अपने पहचान बदलने में मदद करता आया है। साथ ही अमेरिकी सरकार का ये कदम इस बात की पुष्टि करता है कि पाकिस्तान ने आतंकियों और आतंकी संगठनों के खिलाफ जो कार्रवाई करने की बात की थी, वो गलत साबित हुई। इस तरह ये उजागर हुआ है कि पाकिस्तान वैश्विक स्तर पर आतंकवाद के खिलाफ लड़ाई में अपना सहयोग नहीं कर रहा।
गौरतलब है कि हाल ही में पाकिस्तानी चुनाव आयोग ने एमएमएल को राजनीतिक पार्टी के तौर पर पंजीकरण के लिए गृह मंत्रालय से मंजूरी प्रमाणपत्र लाने को भी कहा था। इसके ठीक बाद ही अमेरिका की तरफ से यह कदम उठाया गया है। इससे पहले लश्कर-ए-तैयबा को भी 26 दिसंबर 2001 को विदेशी आतंकी संगठन और Specially Designated Global Terrorist group घोषित किया गया था। इसके नेता हाफिज सईद को भी Specially Designated Global Terrorist घोषित किया जा चुका है। जमात उद दावा और उसके प्रमुख हाफिज सईद ही मुंबई हमलों का भी गुनहगार है जिसमें कुल 166 लोगों की मौत हो गई थी।
