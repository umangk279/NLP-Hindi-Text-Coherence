बॉलीबुड अभिनेता इरफान खान का 53 साल की उम्र में बुधवार को निधन. इरफान को उनके बेहतरीन अभिनय के लिए याद किया जाएगा. राष्ट्रपति, प्रधानमंत्री समेत बॉलीवुड की मशहूर हस्तियों ने दी श्रद्धांजलि,  
बॉलीवुड अभिनेता इरफान खान का 53 साल की उम्र में कैंसर के चलते निधन हो गया. बीमारी से जूझ रहे इरफान खान को मंगलवार रात मुंबई के लीलावती अस्पताल के आईसीयू में भर्ती करवाया गया था. साल 2018 में ही उन्होंने दुनिया को कैंसर के बारे में जानकारी दी थी, इरफान न्यूरोएंडोक्राइन ट्यूमर जैसी दुर्लभ बीमारी से जूझ रहे थे। साथ ही काफी लंबे समय से उनका इलाज चल रहा था। अस्पताल के बयान के मुताबिक, इरफान खान पेट की समस्या से जूझ रहे थे, उन्हें कोलोन इंफेक्शन हुआ था. फिल्म डायरेक्टर शूजीत सरकार ने इरफान खान के निधन की जानकारी सबसे पहले दी, उसके बाद अस्पताल की ओर से बयान जारी किया गया.
इरफान के निधन पर शोक व्यक्त करते हुए राष्ट्रपति रामनाथ कोविन्द ने ट्वीट किया- विख्यात अभिनेता इरफान खान के असामयिक निधन से गहरा दुःख हुआ। वे दुर्लभ प्रतिभा-सम्पन्न कलाकार थे। उनकी विविध भूमिकाओं की छाप सदैव हमारे दिलों में अंकित रहेगी । उनका निधन, सिने-जगत व अनगिनत प्रशंसको के लिए अपूरणीय क्षति है। उनके परिवार और प्रियजनों के प्रति मेरी शोक संवेदनाएं।
पीएम नरेंद्र मोदी ने शोक जताते हुए इसे सिनेमा जगत के लिए बड़ा नुकसान बताया है। उन्होने ट्वीट कर लिखा-इरफान खान के निधन से सिनेमा और थियेटर को बड़ा नुकसान हुआ है। विभिन्न माध्यमों में उन्हें उनके बेहतरीन भूमिकाओं के लिए याद किया जाएगा। मेरी संवेदनाएं उनके परिवार, दोस्त और प्रशंसकों के लिए है। भगवान उनकी आत्मा को शांति प्रदान करें।' केंद्रीय सूचना एवं प्रसारण मंत्री प्रकाश जावडेकर ने भी ट्वीट कर दिवंगत इरफान खान को श्रद्धांजलि दी। 
हाल ही में इरफान की मां सईदा बेगम का भी जयपुर में निधन हुआ था. दिग्गज कलाकार के जाने से बॉलीवुड में शोक का माहौल है. अमिताभ बच्चन, आमिर खान, लता मंगेशकर समेत तमान बॉलीवुड के दिग्गजों ने इरफान के निधन पर गहरा दुख व्यक्त किया. राष्ट्रीय पुरस्कार से सम्मानित ओर अनेको पुरस्कार अपने नाम कर चुके इरफ़ान की गिनती सिल्वर स्क्रीन के उन चुनिंदा अभिनेताओं में होती थी, जिनकी अदाकारी को हर वर्ग के लोग बेहद पसंद करते थे। हिंदी फिल्म इंडस्ट्री में कुछ चुनिंदा एक्टर्स ऐसे हैं जिन्होंने बॉलीवुड के साथ-साथ हॉलीवुड की फिल्मों में भी काम किया है और उनमें से एक अभिनेता इरफान खान, जिन्होंने अपनी शानदार अदाकारी से दर्शकों के दिलों में अपनी एक ख़ास जगह बनायी।
एक आम आदमी से दिखने वाले इस ख़ास एक्टर ने थिएटर से लेकर टीवी और टीवी से फिल्मों तक का बड़ा लंबा सफर तय किया. इरफान ने National School of Drama से 1984 में अभिनय की बारीकियां सीखीं। एक्टिंग की पढ़ाई के बाद इरफान खान ने दिल्ली से मुंबई का रुख किया और वहां जाकर 'चाणक्य', 'भारत एक खोज', 'सारा जहां हमारा', 'बनेगी अपनी बात', 'चंद्रकांता' और 'श्रीकांत' जैसे सीरियल में काम किया.  इरफान ने पहली बार 2005 की फिल्म 'रोग' में लीड रोल किया.  इरफान खान ने 'स्लमडॉग मिलियनेयर' फिल्म में भी पुलिस इंस्पेक्टर का अहम किरदार निभाया. इस फिल्म को कई पुरस्कारों से नवाजा गया. उसके बाद इरफान ने 'लंचबॉक्स', 'गुंडे', 'हैदर' 'पीकू' और जुरासिक वर्ल्ड' में भी काम किया. फिल्म 'पान सिंह तोमर' के लिए उन्हें नेशनल अवॉर्ड से सम्मानित किया गया उर साथ ही उन्हें भारत सरकार की तरफ से पद्मश्री अवॉर्ड भी दिया. 
एक से बढ़कर एक शानदार फिल्मों के ज़रिये दर्शकों के प्यारे अभिनेता बन चुके इरफान खान इरफ़ान हमारे बीच नहीं रहे लेकिन उनके निभाए किरदार उन्हें हमेशा हमारे दिलों में ज़िंदा रखेंगे.
 
