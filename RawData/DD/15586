नेपाल में नेशनल एसेंबली का चुनाव सात फरवरी को होगा। इससे हाल में प्रांतीय और संसदीय चुनाव के बाद नयी सरकार के गठन का रास्ता साफ हो गया है। मंत्रिमंडल की आपात बैठक में यह फैसला लिया गया।  
प्रधानमंत्री शेर बहादुर देउबा ने संसद के ऊपरी सदन के चुनाव की तारीख को अंतिम रूप देने के लिए कल पांच राष्ट्रीय दलों के साथ चर्चा की। इससे पहले चुनाव आयोग ने नेशनल एसेंबली का चुनाव आठ फरवरी को कराने की सिफारिश की थी।
ऊपरी सदन में कुल 59 सदस्य होंगे। नए प्रधानमंत्री का चुनाव पूर्ण सदन के गठन के बाद ही हो सकता है।
संवैधानिक प्रावधानों के मुताबिक, पूर्ण सदन में प्रतिनिधि सभा (निचला सदन) और नेशनल असेंबली (उच्च सदन) शामिल हैं।
