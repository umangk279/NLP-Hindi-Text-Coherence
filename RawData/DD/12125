पूर्व  चैंपियन सेरेना विलियम्स  और राफेल नडाल सेमीफाइनल में पहुंचे, महिला वर्ग में  गत विजेता स्लोन स्टीफंस हारी.   
साल के चौथे ग्रैंड स्लैम यू.एस.ओपन के पुरूष वर्ग में राफेल नडाल को अपना क्वार्टरफाइनल मुक़ाबला जीतने के लिए कड़ी मेहनत करनी पड़ी। नडाल का क्वार्टर फाइनल में सामना ऑस्ट्रिया के डौमनिक थीम से हुआ,मुक़ाबला बेहद रोचक रहा और नडाल ने इस मैच को 0-6,6-4,7-5,6-7,7-6 से अपने नाम किया। इस जीत के साथ ही नडाल ने सेमीफ़ाइनल में जगह बना ली है। वहीं अर्जेन्टीना के युआन मार्टिन डेल पोत्रो ने अपने जीत के सफ़र को आगे बढ़ाते हुए खुद को सेमीफ़ाइनल में पहुंचा दिया है।क्वार्टर फाइनल मुक़ाबले में डेल पोत्रों ने अमेरिका के जॉन इसनर को 6-7,6-3,7-6,6-2 से पराजित किया।
वहीं एक अन्य क्वार्टर फ़ाइनल में सेरेना विलियम्स ने चेकगणराज्य की  कैरोलिना प्लिसकोवा को 6-4,6-3 से हराकर सेमीफ़ाइनल में प्रवेश किया।सेमीफ़ाइनल में अब सेरेना का सामना अनस्तासिया सेवेस्तोवा से होगा। गत चैम्पियन स्लोएन स्टीफंस का सफ़र मंगलवार को क्वार्टरफ़ाइनल में आकर थम गया।स्टीफंस को अंतिम आठ के मुक़ाबले में लैटविया की 19 वर्षीय अनस्तासिया सेवेस्तोवा ने 6-2,6-3 के सीधे सेट में शिकस्त दी।
इससे पहले 5 बार के चैम्पियन और दूसरी वरीयता प्राप्त रोजर फेडरर का सफर चौथे दौर में मिली हार के साथ समाप्त हो गया है। फेडरर को ऑस्ट्रेलिया के जॉन मिलमैन ने हराकर प्रतियोगिता का एक बड़ा उलटफेर किया। ऑस्ट्रेलियाई खिलाड़ी ने मुकाबले को 3-6 ,  7-5 , 7-6,  7-6 से जीतकर क्वार्टर फाइनल में प्रवेश किया।
पूर्व नंबर एक और छठी वरीयता प्राप्त सर्बिया के नोवाक जोकोविच भी क्वार्टर फाइनल में पहुंच गए है। जोकोविच ने प्री क्वार्टर फाइनल में पुर्तगाल के जोआओ सोउसा को सीधे सेट में 6-3, 6-4, 6-3 से हराने में सफलता पाई। जापान के केई निशिकोरी भी अंतिम 8 में जगह बनाने में सफल रहे है। उन्होने चौथे दौर के मुकाबले में जर्मनी के फिलिप कोलश्राइबर को 6-3,6-2,7-5 से शिकस्त देकर क्वार्टर फाइनल में प्रवेश किया।
महिला वर्ग में अमेरिका की मेडिसन कीस को क्वार्टर फाइनल में स्थान बनाने के लिए ज्यादा संघर्ष नही करना पड़ा। चौथी वरीयता प्राप्त मेडिसन ने स्लोवाकिया की डोमनिका सिबुलकोवा को हराने में सफलता पाई। अमेरिकी खिलाड़ी ने मुकाबले को 6-1,6-3 से अपने नाम किया।
महिला वर्ग में पूर्व विश्व नंबर एक रूस की मारिया शारापोवा को चौथे दौर में हार का सामना करना पड़ा है। शारापोवा को स्पेन की कार्ला सुआरेज़ ने हराने में सफलता पाई। कार्ला ने मुकाबले को  सीधे सेट में 6-4,6-3 से शिकस्त दी।
