उपराष्‍ट्रपति एम. वेंकैया नायडू ने दिल्‍ली में एक समारोह में 66वें राष्‍ट्रीय फिल्‍म पुरस्‍कार प्रदान किए। आयुष्‍मान खुराना को फिल्‍म 'अंधाधुन' और विक्‍की कौशल को 'उरी : द सर्जिकल स्‍ट्राइक' फिल्‍म के लिए सर्वश्रेष्‍ठ अभिनेता का पुरस्‍कार संयुक्‍त रूप से दिया गया। गुजराती फिल्‍म हेलेरो को सर्वोत्‍कृष्‍ट फीचर फिल्‍म का पुरस्‍कार प्रदान किया गया। सर्वोत्‍कृष्‍ट निर्देशक का पुरस्‍कार आदित्‍य धर को उनकी पहली फिल्‍म उरी : द सर्जिकल स्‍ट्राइक के लिए दिया गया। अंधाधुन को सर्वश्रेष्‍ठ हिंदी फिल्‍म का पुरस्‍कार दिया गया। 
देर से गर्भधारण विषय पर बनी फिल्‍म बधाई हो को सर्वश्रेष्‍ठ मनोरंजक फिल्‍म का पुरस्‍कार मिला है। जानी-मानी अभिनेत्री सुरेखा सीकरी को सर्वोत्‍तम सहायक अभिनेत्री का पुरस्‍कार दिया गया। गायक और गीतकार स्‍वानंद किरकिरे को मराठी फिल्‍म चुम्‍बक के लिए सर्वश्रेष्‍ठ सहायक अभिनेता का पुरस्‍कार दिया गया है। अक्षय कुमार की फिल्‍म पैडमेन को सामाजिक मुद्दों पर बनी सर्वश्रेष्‍ठ फिल्‍म का पुरस्‍कार दिया गया।
मराठी फिल्‍म पानी को पर्यावरण संरक्षण पर बनी सर्वश्रेष्‍ठ फिल्‍म का पुरस्‍कार दिया गया।  राजस्‍थानी फिल्‍म टर्टल को फीचर फिल्‍म श्रेणी में सर्वश्रेष्‍ठ घोषित किया गया। सर्वश्रेष्‍ठ गैर फीचर फिल्‍म का पुरस्‍कार विभा बक्‍शी द्वारा निर्देशित सनराईज़ एंड द सिक्रेट लाइफ ऑफ फ्रॉग्‍स को दिया गया। इसी श्रेणी में एडिसन ऑफ इंडिया को विज्ञान और प्रोद्योगिकी पर बनी सर्वश्रेष्‍ठ फिल्‍म का पुरस्‍कार प्रदान किया गया। कन्‍नड़ फिल्‍म ओन्‍डला ऐराडल्‍ला को राष्‍ट्रीय एकता पर बनी सर्वश्रेष्‍ठ फिल्‍म के लिए नर्गिस दत्‍त पुरस्‍कार दिया गया।
इस अवसर पर उपराष्‍ट्रपति ने अपने संबोधन में कहा कि फिल्‍मों के जरिये भारत में पर्यटन को बढ़ावा देकर दुनिया को यहां की संस्‍कृति से जोड़ा जा सकता है। उन्‍होंने कहा कि फिल्‍में  संचार का एक शक्तिशाली माध्‍यम हैं और फिल्‍म जगत को समाजिक मुद्दों पर फिल्‍मों में महत्‍व देना चाहिए। श्री वैंकैया नायडू ने सिनेमा  उद्योग को सलाह दी कि वे अश्‍लीलता को दिखाने से परहेज करें, ताकि लोग परिवार के साथ फिल्‍म देख सकें। उन्‍होंने महिला सशक्तिकरण पर बनी फिल्‍म को सर्वश्रेष्‍ठ फीचर फिल्‍म का पुरस्‍कार मिलने पर प्रसन्‍ना व्‍यक्‍त की।
