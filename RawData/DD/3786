दिल्ली में रविवार को गृहमंत्री अमित शाह ने सीआरपीएफ के नए मुख्यालय का शिलान्यास किया. इस मौके पर गृहमंत्री ने सीआरपीएफ के जवानों की जमकर हौसलाफजाई की और कहा कि आप देश की हिफाजत करें, सरकार आपके परिवार की हिफाजत करेगी. 
लोदी रोड के सीबीआई दफ्तर से ठीक सटा होगा सीआरपीएफ का नया मुख्यालय. जिसका शिलान्यास गृहमंत्री अमित शाह ने एक समारोह में किया. इस मौके पर गृहमंत्री ने कहा कि त्रिपुरा और पंजाब में आतंकवाद को खत्म करने की बात हो या सीमा पर देश की सुरक्षा का दायित्व सीआरपीएफ के जवान अपनी जान की परवाह किए बिना अपने दायित्व का निर्वाह करते हैं. केंद्रीय गृहमंत्री अमित शाह ने कहा है कि अर्धसैनिक बलों के जवान अपने परिवार के साथ 100 दिन का समय बिता सकेंगे, ताकि पूरी ताजगी और मुश्तैदी के साथ वो सीमा की हिफाजत कर सकें.
गृहमंत्री अमित शाह ने विपरीत हालात में काम करने के लिए सीआरपीएफ के जवानों की तारीफ की और कहा कि जब जवान सीमा पर लड़ाई लड़ते हैं, तो किसी लालच से नहीं लड़ते बल्कि भारत माता की सेवा सर्वोपरि होती है. अमित शाह ने बताया कि गृह मंत्रालय ने सीआरपीएफ में 35 हजार नए पदों को सृजित किया है, जो इन्हें पदोन्नति में भी मददगार साबित होगा.
सीआरपीएफ का नया मुख्यालय अत्याधुनिक सुविधाओं से लैस होगा. जिसमें ऑडिटोरियम, कॉन्फ्रेंस हाल, बैरक, गेस्ट रूम, जिम आदि की सुविधा रहेगी. इसमें 520 गाड़ियों की पार्किंग की भी व्यवस्था होगी. नए भवन को 2022 तक पूरा करने का लक्ष्य रखा गया है. समारोह में गृह राज्यमंत्री नित्यानंद राय, कैबिनेट सचिव राजीव गावा, गृह सचिव एके भल्ला और सीआरपीएफ के महानिदेशक आरआर भटनागर समेत अनेक लोग मौजूद रहे.
