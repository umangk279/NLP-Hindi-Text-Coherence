समाज और राष्ट्र को और भी बेहतर और प्रगतिशील बनाने के लिए हमें ज्ञान की जरूरत होती है और ज्ञान को हासिल करने की कोई उम्र सीमा नहीं होती. कुछ इन्हीं बातों को मद्देनजर रखते हुए राजधानी दिल्ली के प्रगति मैदान में 9 दिनों तक चले विश्व पुस्तक मेले का रविवार को समापन हो गया, जहां हर उम्र के पाठकों ने इस मेले का जमकर फायदा उठाया. 
6 जनवरी से 14 जनवरी तक चले विश्व पुस्तक मेले का रविवार को नई दिल्ली के प्रगति मैदान में समापन हो गया. आखिरी दिन पुस्तक प्रेमियों की काफी भीड़ नजर आई. मेले के आखिरी दिन विभिन्न क्षेत्रों के कई लेखकों की पुस्तकों का विमोचन भी किया गया.
पाठकों ने इस मेले में जहां अन्य विषयों के साथ-साथ विज्ञान और तकनीकी से संबंधित पुस्तकों को भी ज्यादा तरजीह दी, तो वहीं बदलते वैश्विक परिदृश्य में आध्यात्म से होने वाले फायदों के बारे में लोगों में जानने की उत्सुकता रही और इसी कड़ी में पाठकों ने डॉ महेश भट्ट द्वारा लिखित पुस्तक स्पिरिचुअल हेल्थ को भी सराहा.
मेले के आखिरी दिन कई गणमान्य लोग और लेखक भी मेले में पहुंचे. युवाओं और बच्चों में तो इस मेले को लेकर जबर्दस्त उत्साह देखा गया.
उम्मीद की जानी चाहिए कि पुस्तकों के इस महाकुंभ में आने वाले वर्षों में और भी पाठक ज्ञान की डुबकी लगाएंगे और पुस्तकों के जरिए समाज और देश को जानने और समझने का प्रयास करेंगे.
