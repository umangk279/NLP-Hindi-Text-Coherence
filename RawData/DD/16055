गुजरात विधानसभा चुनाव प्रचार के दौरान अब तक दर्जन भर से ज्यादा मंदिरों में दर्शन कर चुके कांग्रेस उपाध्यक्ष राहुल गांधी बुधवार को सोमनाथ मंदिर पहुंचे।  
 गुजरात में चुनाव प्रचार की गहमा गहमी के बीच कांग्रेस उपाध्यक्ष राहुल गांधी कल सोमनाथ मंदिर पहुंचे जहाँ उन्होने जलाभिषेक तो किया ही लेकिन मंदिर से निकलने के बाद एक विवाद भी खड़ा कर दिया। दरअसल, उनकी मंदिर के रजिस्टर में एंट्री गैर-हिंदू के तौर पर की गई। इस पर भाजपा ने मांग की है कि राहुल गांधी अपने धर्म को लेकर स्पष्टीकरण दें। हांलाकि कांग्रेस ने कहा है कि राहुल जनेऊधारी हिंदू है। राहुल गांधी आज राज्य में कई जगहों पर चुनावी जनसभाएं करेंगे।
गुजरात विधानसभा चुनाव प्रचार के दौरान अब तक दर्जन भर से ज्यादा मंदिरों में दर्शन कर चुके कांग्रेस उपाध्यक्ष राहुल गांधी बुधवार को सोमनाथ मंदिर पहुंचे। राहुल गांधी ने मंदिर में पहुंचकर माथा टेका और जलाभिषेक किया। लेकिन राहुल गांधी के मंदिर जाने पर विवाद खड़ा हो गया है। दरअसल ये विवाद शुरु हुआ मंदिर के रजिस्टर में उनकी गैर हिन्दू के तौर पर एंट्री  होने पर । राहुल गांधी के साथ साथ राज्य सभा सांसद और कांग्रेस अध्यक्ष सोनिया गांधी के राजनीतिक सचिव अहमद पटेल की भी एंट्री गैर हिन्दू के तौर पर कराई गई है। मंदिर के  रजिस्टर में यह एंट्री कांग्रेस के मीडिया कॉर्डिनेटर मनोज त्यागी ने कराई। मंदिर के नियमों के मुताबिक गैर हिन्दुओं को रजिस्टर में एंट्री करनी जरूरी होती है। हालांकि, राहुल गांधी ने रजिस्टर पर हस्ताक्षर नहीं किए हैं।
बीजेपी ने जहां इस मसले पर राहुल पर हमला बोल दिया वहीं कांग्रेस ने इसे बीजेपी की साजिश करार दिया। इस विवाद के बीच ही राहुल गांधी ने राज्य में चुनावी रैलियों को संबोधित किया और गुजरात सरकार पर सवाल खडे किए। एक ओर कांग्रेस उपाध्यक्ष राहुल गांधी पार्टी के प्रचार में जोर शोर से जुटे हैं तो दूसरी ओर पार्टी में टिकट को लेकर घमासान मचा है । अहमदाबाद में पार्टी के ऑफिस में कार्यकर्ताओं ने जमकर विरोध प्रदर्शन किया। उधर बीजेपी की ओर से प्रचार का काम जोरों पर है । पीएम मोदी के अलावा तमाम केंद्रीय मंत्री और राज्यों के मुख्यमंत्री प्रचार में लगे हैं । यूपी के सीएम योगी आदित्यनाथ ने भी कई रैलियों को संबोधित किया। गौरतलब है राज्य में दो चरणों में 9 और 14 दिसंबर को चुनाव है और मतगणना 18 तारीख को होगी ।
