प्रधानमंत्री नरेन्द्र मोदी ने आज एक बार फिर झारखंड के सम्पूर्ण विकास के अपने वायदे को दोहराया। प्रधानमंत्री आज झारखंड में थे जहां उन्होंने राज्य के लिए कई बेहद अहम विकास परियोजनाओं की शुरुआत की।  
प्रधानमंत्री ने देवघर में एम्स और एक हवाई अड्डे का शिलान्यास किया, तो साथ ही चार हजार मेगावाट के पतरातू पावर प्लांट की भी शुरूआत की। स्थानीय लोगों को रोजगार उपलब्ध कराने की दृष्टि से एक खास बात यह रहीं की आज प्रधानमंत्री ने 2002 में बंद कर दिए गए सिंदरी उर्वरक कारखाने के पुर्ननिर्माण की आधारशिला भी रखी। इस मौके पर नरेन्द्र मोदी ने झारखंड में चल रहे विकास कार्यों के लिए राज्य के मुख्यमंत्री रघुवर दास की सराहना की।
सिंदरी में जमा जनसमूह के बीच प्रधानमंत्री विकास परियोजनाओं के साथ पहुंचे। उन्होने दो दशक से बंद पड़ी सिंदरी उर्वरक कारखाने के पुनर्निमाण की आधारशिला रखी। साथ ही देवघर में बनने वाले एम्स और एक हवाई अड्डे का भी शिलान्यास किया। प्रधानमंत्री ने इस मौक़े पर रांची शहर तक गैस पाइप लाइन के ज़रिए आपूर्ति करने की भी आधारशिला रखी। 
उन्होने कहा कि मौजूदा सरकार भ्रष्टाचार से लड़कर सिर्फ ग़रीबों और नागरिकों के जीवन को आसान बनाने के हरसंभव प्रयास कर रही है। 2022 तक नया भारत बनाने के लिए गांवों का विकास और शहरों को आधुनिक बनाने पर सरकार का ज़ोर है। प्रधानमंत्री राज्य के लिए  4 हज़ार मेगावॉट के पतरातू तापघर का भी सिंदरी में ही रिमोट के ज़रिए शिलान्यास किया। उन्होने इस मौक़े पर विपक्ष को घेरते हुए कहा कि जहां केंद्र सरकार गांव-गांव और घर-घर बिजली पहुंचाने के लिए दिन रात काम कर रही है तो वहीं कुछ लोग सिर्फ वोट बैंक की राजनीति तक सिमटे हैं। 
प्रधानमंत्री ने कहा कि मौजूदा सरकार का पूरा ज़ोर पिछड़े गांव,ज़िलों और वंचित शोषित लोगों के उत्थान पर है। वज़ह यही है कि पूर्वी भारत में बनते एम्स की बदौलत ज़रूरतमंदों को दिल्ली तक नहीं जाना होगा तो वहीं यूरिया कारखानों की बदौलत इलाक़े के किसानों का विकास होगा। 
झारखंड के सम्पूर्ण विकास के वादे को प्रधानमंत्री ने दोहराया। इस मौक़े पर उन्होने CCL विस्थापितों को नियुक्ति पत्र भी सौंपे। साथ ही उन्होने झारखंड सरकार के विकास कार्यों की एक किताब का भी विमोचन किया। प्रधानमंत्री ने लोगों लोगों को एक बार फिर भरोसा दिलाया कि ईमानदारों के साथ सरकार मज़बूती के साथ खड़ी है और निर्धारित समय में समावेशी विकास के लिए प्रतिबद्ध है। 
