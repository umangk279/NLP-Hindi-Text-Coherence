प्रयागराज में प्रधानमंत्री नरेंद्र मोदी ने बुजुर्गों और दिव्यांगों को बांटे उनकी जरूरत के मुताबिक उपकरण, कहा- दिव्यांग, बुजुर्ग और आदिवासी उनकी सरकार की मुख्य प्राथमिकता, पीएम ने दूरदर्शन समेत अन्य निजी चैनल्स को दिव्यांगों के लिए विशेष कार्यक्रम चलाने पर दी बधाई।   
प्रधानमंत्री नरेंद्र मोदी ने उत्तर प्रदेश के प्रयागराज में सामाजिक न्याय और अधिकारिता मंत्रालय की ओर से आयोजित एक शिविर में शिरकत की। यहां प्रधानमंत्री ने राष्‍ट्रीय वयोश्री योजना के तहत वरिष्‍ठ नागरिकों और दिव्यांगों को उनकी जिंदगी आरामदायक बनाने के इरादे से उनकी जरूरत के मुताबिक उपकरण बांटे। प्रधानमंत्री ने इस दौरान लोगों से बातचीत भी की। ये लोग प्रधानमंत्री को अपने बीच पाकर बेहद खुश दिखाई दिए।
पीएम मोदी ने यहां विशाल शिविर में 26 हजार से अधिक बुजुर्गों और दिव्यागों को उनकी जिंदगी को आरामदायक बनाने के इरादे से उनकी जरूरत के मुताबिक उपकरण बांटे। सहायता योजना के तहत 56 हजार सहायता उपकरण वितरित किए गए। इन सहायक उपकरणों की कीमत 19 करोड़ रूपये से ज्यादा है। इन उपकरणों से इन्हें इनके रोजमर्रा के कामों में काफी सहायता मिलेगी। इस शिविर ने 2017 में राजकोट में आयोजित शिविर का रिकार्ड तोड़ दिया है जिसमें 18,430 लाभान्वित हुए थे।
प्रधानमंत्री मोदी ने प्रयागराज के कार्यक्रम में दूरदर्शन को बधाई दी और कहा कि पिछले कई साल से दूरदर्शन मूक बधिरों के लिए समाचार पेश करता आ रहा है। और अब तो कुछ प्राइवेट चैनल्स भी इसका महत्व समझने लगे हैं। आपको बता दें 15 अक्टूबर 1987 को पहली बार दूरदर्शन में साप्ताहिक मूक-बधिरों के लिए समाचार शुरु हुआ था। 
पीएम मोदी ने कहा कि उनकी सरकार सबका साथ सबका विकास के मूलमंत्र पर बुजुर्गों और दिव्यांगों के लिए विशेष तौर पर काम कर रही है। फिर चाहे वो कानूनों की बात हो या उनके आर्थिक और सामाजिक विकास का मुद्दा हो। 
 
 
