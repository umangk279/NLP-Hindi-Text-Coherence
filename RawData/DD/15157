पश्चिम एशिया के तीन देशों की यात्रा में अम्मान में स्टॉपओवर के दौरान प्रधानमंत्री नरेंद्र मोदी ने शाह अब्दुल्ला द्वितीय से की  मुलाकात, प्रधानमंत्री ने भारत की विदेश नीति में पश्चिम एशिया को अहम कड़ी बताया    
प्रधानमंत्री नरेन्द्र मोदी शुक्रवार को पश्चिम एशिया और खाड़ी देशों की तीन दिन की यात्रा पर रवाना हो गए। प्रधानमंत्री की यात्रा का पहला पड़ाव जॉर्डन है और इसके बाद नरेन्द्र मोदी फलस्तीन पहुंचेंगे।  किसी भी भारतीय प्रधानमंत्री की ये पहली फलस्तीन की यात्रा है। फलस्तीन में प्रधानमंत्री नरेन्द्र मोदी दिवंगत यासीर अराफात को श्रद्धांजलि देंगे और राष्ट्रपति महमूद अब्बास के साथ द्विपक्षीय संबंधों पर चर्चा करेंगे। प्रधानमंत्री मोदी के दौरे से पहले फलस्तीन के राष्ट्रपति महमूद अब्बास ने कहा है कि भारत के साथ फलस्तीन के पुराने संबंध हैं और भारत के प्रधानमंत्री का ये दौरा दोनों देशों के संबंधों को और मजबूत बनाएगा। 
खाडी और पश्चिम एशिया क्षेत्र के साथ बहुआयामी संबंधों को मजबूत करने के लिए प्रधानमंत्री नरेन्द्र मोदी शुक्रवार दोपहर  फलस्तीन सहित पश्चिम एशिया के तीन देशों की यात्रा पर  रवाना हुए। इन देशों की यात्रा में वह सुरक्षा और व्यापार जैसे रणनीतिक क्षेत्रों में सहयोग मजबूत करने के लिए वार्ता करेंगे। पीएम की यात्रा का पहला पड़ाव फलस्तीन है लेकिन इससे पहले वो रास्ते में जार्डन में रुके। जार्डन में पीएम ने शाह अब्दुल्ला द्वितीय से मुलाकात की । यात्रा पर रवाना होने से पहले पीएम ने खाडी देशों के दौरे की अहमियत बताते हुए दूसरे देशों के साथ हमारे संबंधों में यह क्षेत्र एक महत्वपूर्ण प्राथमिकता है। हमारे यहां के देशों के साथ शानदार बहुआयामी संबंध हैं। मैं इस यात्रा के जरिए पश्चिम एशिया और खाडी क्षेत्र के साथ भारत के बढते और महत्वपूर्ण संबधों को मजबूत करने की आशा करता हूं।
यात्रा के प्रथम चरण में प्रधानमंत्री शनिवार को फलस्तीन पहुंचेंगे जो  किसी भारतीय पीएम की पहली फलस्तीन यात्रा होगी । पीएम रामल्ला में दिवंगत यासर अराफात को श्रद्धांजलि देने के साथ ही उनके म्यूजियम का भी दौरा करेंगे ।  इसके बाद प्रधानमंत्री फलस्तीन के राष्ट्रपति महमूद अब्बास समेत वहां के नेतृत्व के साथ आपसी संबंधों के विभिन्न आयामों पर चर्चा करेंगे। महमूद अब्बास पिछले साल मई में भारत आए थे और जिस दौरान पीएम ने फलस्तीन के प्रति भारत के समर्थन का  भरोसा दिलाया था। भारत का कहना है कि फल्स्तीन के प्रति उसकी नीति में कोई बदलाव नहीं हुआ है । भारत ने हाल ही में संयुक्त राष्ट्र में मतदान के दौरान फलस्तीन के पक्ष में मतदान किया । 
पीएम मोदी के ऐतिहासिक फलस्‍तीन दौरे से पहले राष्‍ट्रपति महमूद अब्‍बास ने जोर दिया है कि भारत और फलस्‍तीन के बीच पुराना रिश्‍ता है और यह दौरा दोनों देशों के इस ऐतिहासिक संबंध को और प्रगाढ़ बनाएगा। पश्चिम एशिया के देशों की शांति प्रक्रिया में भारत की महत्वपूर्ण भूमिका को रेखांकित करते हुए उन्होंने एक इंटरव्यू में कहा - हम पीएम मोदी के साथ हाल के घटनाक्रमों पर चर्चा करेंगे । साथ ही शांति प्रक्रिया, द्विपक्षीय संबंघों और क्षेत्र की स्थिति के साथ ही क्षेत्र में शांति बहाली में भारत की संभावित भूमिका पर भी बात होगी । हम अंतरराष्ट्रीय सहमति और प्रस्ताव के जरिए पश्चिम एशिया शांति प्रक्रिया के अंतिम समझौते तक पहुंचने में भारत की संभावित भूमिका की अहमियत मानते हैं ।
उन्होंने संयुक्‍त राष्‍ट्र महासभा में फलस्तीन के मसले पर भारत के समर्थन को भी याद किया । पीएम मोदी का खाड़ी के देशों और पश्चिमी एशिया क्षेत्र का यह 5वां दौरा है। और इसका मकसद खाड़ी देशों और पश्चिम एशिया क्षेत्रों में भारत की स्थिति को मजबूत बनाना है। 
