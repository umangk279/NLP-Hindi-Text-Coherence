प्रधानमंत्री ने आज 600 ज़िलों के किसानों से सीधा संवाद किया l  नरेंद्र मोदी ऐप के ज़रिये प्रधानमंत्री किसानों से जुड़े, उनसे अपने मन की बात कही और किसानों से उनके मन की बात सुनी l इस संवाद में प्रधानमंत्री ने 2022 तक किसानों की आय दोगुनी करने के अपनी सरकार के संकल्प को दोहराया और बताया की कृषि क्षेत्र की बेहतरी के लिए केन्द्र सरकार क्या क्या कदम उठा रही है l  
देश के अन्नदाता का कल्याण केंद्र की नरेंद्र मोदी सरकार की सबसे बडी प्राथमिकता है और उसके लिए सरकार तमाम कदम उठा रही हैं ।  किसानों  से जुड़े मसलों पर उनसे सीधे संवाद करने के लिए पीएम मोदी ने बुधवार को नमो एप के जरिए उनसे बात की ।  इस दौरान उन्होंने कृषि क्षेत्र की बेहतरी के लिये सरकार द्वारा की गई पहलों के बारे में भी बताया । प्रधानमंत्री ने किसानों  से संवाद में 2022 तक उनकी आय दोगुनी करने के अपने संकल्प को फिर से दुहराया।
600 से अधिक जिलों के किसानों से बातचीत करते हुए प्रधानमंत्री ने कहा कि देश की अर्थव्यवस्था को बदलने का पूरा श्रेय सिर्फ किसानों को ही जाता है । हालांकि   समय के साथ किसानों का पूरा विकास नहीं हो सका ।  पीएम मोदी ने कहा कि किसानों की आय दोगुनी करने के  लिए कृषि क्षेत्र का बजट दोगुना करके 2.12 लाख करोड़ रुपये कर दिया है। पीएम ने कहा कि सरकार चार बिंदुओं पर ध्यान देकर कृषि आय बढ़ाने पर काम कर रही है ।
ये  चार बिंदु हैं -
लागत खर्च में कटौती , फसलों की उचित कीमत , उत्पादों को खराब होने से बचाना और  आय के वैकल्पिक स्रोत सृजित करना।
प्रधानमंत्री ने कहा कि सरकार ने इस साल के बजट में ऐलान किया है कि एमएसपी को लागत का कम से कम डेढ़ गुणा किया जाए और इसके लिए कदम उठाए गए हैं।
प्रधानमंत्री ने कहा कि देश में न सिर्फ रिकार्ड फसल उत्पादन हो रहा है बल्कि दूध , फल और सब्जियों का उत्पादन भी अब तक के सबसे ऊंचे स्तर पर है ।  2010 से 2014 के बीच औसतन 25 करोड़ टन खाद्यान्न उत्पादन की तुलना में 2017-18 में 28 करोड़ टन खाद्यान्न का उत्पादन हुआ है। दालों का उत्पादन भी 10.5 प्रतिशत बढ़ा है। पीएम ने कहा कि सरकार किसानों को कृषि के हर चरणों ' बुवाई , बुवाई के बाद तथा कटाई ' में सहायता मुहैया कराने का प्रयास कर रही है ।   हर खेत को पानी के लिए प्रधानमंत्री सिंचाई योजना चलाई जा रही है तो  किसानों के फसल में किसी तरह का जोखिम न हो इसके लिए बीमा योजना है.।  पहले खाद लेने के लिए लंबी लाइनें लगानी पड़ती थी लेकिन अब आसानी से लोगों को यूरिया मिल रहा है. किसानों के उपज को सही कीमत मिले, इसके लिए ऑनलाइन प्लेटफॉर्म ई - नाम शुरू किया गया है जिससे बिचौलियों को दूर किया जा सका है। 
खेती के लिए सरकार के प्रयासों और खुद पीएम के उनसे बात करने से देश भर के किसान काफी खुश हैं।
सरकार तमाम उपायों के जरिए खेती और किसानों को सशक्त बनाने के लिए लगातार कदम उठा रही  है और पीएम ने खुद किसानों से बात करके इस बात को सुनिश्चित करने की कोशिश की है कि सरकार की योजनाओं का फायदा किसानों को सही तरीके से मिले। 
