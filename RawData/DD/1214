केंद्रीय मंत्री हरदीप सिंह पुरी ने शुक्रवार को ‘स्वच्छ सर्वेक्षण 2021’ की शुरुआत की. इस मौके पर केंद्रीय मंत्री ने स्वछता सर्वेक्षण 2021 का टूलकिट भी लॉन्च किया. मौके पर मंत्रालय के सचिव और अन्य अधिकारी भी मौजूद रहे. 
‘स्वच्छ सर्वेक्षण 2021’ स्वच्छता सर्वेक्षण का छठा संस्करण है, जिसमें हर साल की तरह नए आयाम जोड़े गए हैं. इस संस्करण में पानी की बर्बादी को रोकने, उसे दोबारा इस्तेमाल करने और व्यवहार परिवर्तन के इस कार्यक्रम को सतत बनाए रखने पर जोर दिया गया है. साथ ही इस सर्वे में इस्तेमाल होने वाले सभी प्रमुख बिंदुओं पर केंद्रीय मंत्री ने विस्तार से चर्चा की.
स्वच्छता को जन आंदोलन बताते हुए केंद्रीय मंत्री ने इस बार के सर्वे में सभी शहरों के बीच छह इंडिकेटर के आधार पर अंक देने की घोषणा की है. ये पैरामीटर शहर की कचरा निस्तारण क्षमता के आधार पर बनाए गए हैं. क्योंकि साल 2016 से पहले स्वच्छ सर्वेक्षण का आधार शहरों में कचरे का निस्तारण या कहें कि कचरा प्रबंधन के आधार पर किया गया था, जिसमें 73 शहरों से शुरुआत हुई थी और पांचवें यानि साल 2020 के सर्वे में भाग लेने वाले शहरों की संख्या 4,237 हो गई थी.
केंद्रीय मंत्री ने कहा की सर्वे से एक शहर और दूसरे शहर के बीच आगे बढ़ने की होड़ लगी. पूरा देश खुले में शौच से मुक्त हुआ. देश के 96 फीसदी वार्ड में डोर टू डोर कचरा कलेक्शन संभव हुआ है. 66 फीसदी कचरे का निस्तारण हो रहा है. गूगल एप पर शौचालय आ गए. केंद्रीय मंत्री ने इस खास मौके पर स्वच्छता किट की लॉन्चिंग के साथ-साथ प्रेरक दौर सम्मान देने की घोषणा भी की है.
