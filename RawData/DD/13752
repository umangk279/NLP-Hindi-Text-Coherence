पंजाब नेशनल बैंक धोखाधड़ी मामले में भगौड़े आभूषण व्यापारी नीरव मोदी और मेहुल चौकसी के खिलाफ सीबीआई ने इंटरपोल से रेड कार्नर नोटिस जारी करने का किया अनुरोध । 
पंजाब नेशनल बैंक धोखाधड़ी मामले में सीबीआई ने इंटरपोल से भगौड़े आभूषण व्यापारी नीरव मोदी और मेहुल चौकसी के खिलाफ रेड कार्नर नोटिस जारी करने का अनुरोध किया है। इस सिलसिले में जांच एजेंसी ने इंटरपोल को पत्र लिखा है। हाल ही में जांच एजेंसी ने पंजाब नेशनल बैंक धोखाधड़ी मामले में नीरव मोदी, उसके मामा मेहुल चोकसी और अन्य लोगों के खिलाफ आरोप-पत्र दाखिल किये थे। नीरव और अन्य के खिलाफ 13 हजार करोड़ रूपये से अधिक के घोटाले का आरोप है। इस बीच भारतीय और ब्रिटिश अधिकारियों के हवाले से एक अखबार ने दावा किया है कि नीरव मोदी ब्रिटेन में है और वह राजनीतिक शरण लेना चाहता है।
पंजाब नेशनल बैंक में हजारों करोड़ रूपये के धन शोधन तथा धोखाधडी का मुख्य आरोपी नीरव मोदी राजनीतिक शरण की तलाश में भाग कर ब्रिटेन पहुंच गया है। एक रिपोर्ट में कहा गया है कि भारत और ब्रिटेन के अधिकारी ये कह रहे हैं कि नीरव मोदी लंदन में है जहां उसकी कंपनी का एक स्टोर है। नीरव मोदी के लंदन भागने की ख़बर के बाद सीबीआई ने इंटरपोल से उसके और मेहुल चोकसी के ख़िलाफ रेड कॉर्नर नोटिस जारी करने का अनुरोध किया है।
गौरतलब है कि नीरव मोदी और उसके मामा मेहुल चोकसी पर पंजाब नेशलन बैंक के साथ हजारों करोड़ रूपए की धोखाधड़ी का आरोप है और प्रवर्तन निदेशालय इसकी जांच कर रहा है। मामला सामने आने के बाद अन्य जांच एजेंसियां भी इन दोनों के अलाव अन्य लोगों की भी जांच कर रही है। इससे पहले कि दोनों पर आपराधिक मामले दर्ज हो पाते दोनों  देश छोड़ कर फरार हो गए। सीबीआई ने इस मामले में मई में मुंबई की अदालत में दो आरोप पत्र दाखिल किए थे। प्रवर्तन निदेशालय ने भी इस मामले में अपना आरोप पत्र दाखिल किया है। भारत सरकार नौ हजार करोड़ रूपए के धन शोधन के मामले में शराब कारोबारी विजय माल्या का भी यूके से प्रत्यर्पण का प्रयास कर रही है। 
