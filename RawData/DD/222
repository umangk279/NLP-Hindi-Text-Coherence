भारतीय सीमा सुरक्षा बल (बीएसएफ) और बॉर्डर गार्ड बांग्लादेश (बीजीबी) का 50वां डीजी स्तरीय सम्मेलन बांग्लादेश की राजधानी ढाका में संपन्न हुआ. दोनों देशों के सीमा सुरक्षा बलों के बीच आयोजित चार दिवसीय सम्मेलन में सीमा प्रबंधन और सुरक्षा से संबंधित मुद्दों पर चर्चा की गई. 
दोनों देशों ने अंतरराष्ट्रीय सीमा पर मवेशियों की तस्करी, हथियारों और नशीले पदार्थों की तस्करी जैसी आपराधिक गतिविधियों को कम करने के लिए संयुक्त पेट्रोलिंग पर सहमति व्यक्त की. भारत-बांग्लादेश सीमा पर शांति बनाए रखने और इसको सुरक्षित बनाने के लिए तस्कर समूहों की सूची को साझा करने पर भी दोनों पक्षों ने सहमति जताई.
मानव तस्करी की रोकथाम और अंतरराष्ट्रीय सीमा पर अवैध रूप से आने वाले घुसपैठियों पर नकेल कसने और प्रभावी कदम उठाने पर दोनों देशों ने हामी भरी. बांग्लादेश ने भारत को आश्वस्त किया कि वह किसी समूहों या संगठनों को भारत विरोधी गतिविधियों के लिए अपनी जमीन का उपयोग करने की अनुमति नहीं देगा.
