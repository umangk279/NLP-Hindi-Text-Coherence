विदेशों में जाकर राहुल गांधी जो बयान देते हैं और देश की जो छवि प्रस्तुत करते हैं, उसे लेकर हर ओर से सवाल खड़े होते हैं. जर्मनी और लंदन में राहुल गांधी द्वारा भारतीय अर्थव्यवस्था, गुरु नानक देव का उल्लेख और आरएसएस पर दिए गए बयानों पर भाजपा ने कड़ी प्रतिक्रिया देते हुए कहा है कि राहुल गांधी विदेश में देश का सम्मान कम कर रहे हैं. राहुल गांधी को देश के 125 करोड़ लोगों से माफी मांगनी चाहिए. 
पहले जर्मनी और फिर लंदन जाकर देश के बारे में दिए गए राहुल गांधी के बयानों पर बीजेपी ने करारा पलटवार किया है. पार्टी ने कहा कि राहुल गांधी विदेश में देश का सम्मान कम कर रहे हैं और उन्हें सुपारी लेकर हिंदुस्तान को खत्म करने की कोशिश बंद कर देनी चाहिए. पार्टी ने कहा कि राहुल गांधी को देश के 125 करोड़ लोगों से माफी मांगनी चाहिए.
राहुल गांधी द्वारा आरएसएस की मुस्लिम ब्रदरहुड से तुलना करने पर बीजेपी प्रवक्ता संबित पात्रा ने कहा कि ये बयान राहुल गांधी की अपरिपक्वता को दर्शाता है. बीजेपी ने कहा कि मुस्लिम ब्रदरहुड एक आतंकी संगठन है और राहुल गांधी को इस बारे में जानकारी भी नहीं है.
भारतीय अर्थव्यवस्था के बारे में राहुल के बयान पर भी बीजेपी ने कड़ी टिप्पणी की है. पार्टी ने कहा कि दुनिया की तमाम संस्थाएं मान चुकी हैं कि भारत दुनिया की सबसे तेज़ी से बढ़ती अर्थव्यवस्था है लेकिन राहुल गांधी विदेशों में जाकर देश का अपमान कर रहे हैं. पार्टी ने कहा कि राहुल गांधी विपक्ष के नेता के रूप में एक सकारात्मक, रचनात्मक और परिपक्व भूमिका निभाने में असमर्थ रहे हैं.
गुरु नानक देव के उल्लेख संबंधी राहुल गांधी के बयान पर बीजेपी ने कहा कि कांग्रेस पार्टी की पहचान 1984 के सिख विरोधी दंगों से जुड़ी है और राहुल गांधी सिर्फ वोट बैंक की राजनीति के लिए गुरु नानक देव का उल्लेख कर रहे हैं,  बीजेपी ने कांग्रेस पर धर्म, जाति के आधार पर देश को बांटने का आरोप लगाया.
