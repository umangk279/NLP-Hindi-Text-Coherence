कर्नाटक विधानसभा चुनाव के लिए भाजपा ने सोमवार को चौथी लिस्ट जारी की. 224 विधानसभा सीटों वाले कर्नाटक में भाजपा ने अब तक तीन लिस्ट में 220 उम्मीदवारों के नाम तय किए हैं. वहीं राज्य में स्वतंत्र और निष्पक्ष चुनाव कराने के लिए भाजपा के एक प्रतिनिधिमंडल ने चुनाव आयोग से दिल्ली में मुलाकात कर राज्य के कुछ अधिकारियों की शिकायत की है. 
कर्नाटक में 12 मई को होने वाले विधानसभा चुनाव के लिए राजनीतिक सरगर्मियां अपने पूरे उफान पर हैं. राज्य में जारी चुनावी लड़ाई अब चुनाव आयोग के दरवाजे तक पहुंच चुकी है. राज्य में स्वतंत्र और निष्पक्ष चुनाव कराने के लिए बीजेपी के एक प्रतिनिधिमंडल ने चुनाव आयोग से दिल्ली में मुलाकात कर राज्य के कुछ अधिकारियों की शिकायत की है जिसमें कहा गया है कि कांग्रेस कर्नाटक में अधिकारियों के जरिए चुनाव आयोग पर दबाव बना रही है. बेंगलुरु में बीजेपी का होर्डिंग नहीं लगाने दिया जा रहा है. 14 अप्रैल को बाबासाहेब की मूर्ति पर अमित शाह को माल्यार्पण नहीं करने दिया गया. साथ ही भाजपा ने संवेदनशील बूथों पर केंद्रीय बलों की तैनाती की मांग की है.
इस बीच कर्नाटक विधानसभा चुनाव के लिए भाजपा ने उम्मीदवारों की चौथी लिस्ट सोमवार को जारी की है. इस चौथी सूची में 7 प्रत्याशियों के नाम हैं. इस लिस्ट को मिलाकर भाजपा अब तक कुल 220 सीटों पर प्रत्याशियों के नाम का एलान कर चुकी है. उधर कांग्रेस ने सभी सीटों पर अपने उम्मीदवारों की सूची जारी कर दी है. कांग्रेस की ओर से मुख्यमंत्री सीएम सिद्धारमैया कर्नाटक की दो विधानसभा सीटों चामुंडेश्वरी और बादामी से चुनाव लड़ेंगे. इसको लेकर सियासी आरोप-प्रत्यारोप जारी हैं.
सीएम सिद्धारमैया के बेटे यतींद्र को भी चुनावी मैदान में उतारा गया है. यतींद्र वरुणा सीट से चुनाव लड़ रहे हैं. वहीं येदियुरप्पा ने अपने बेटे विजेंद्र के चुनाव नहीं लड़ने का एलान किया है.
इस बीच राज्य में प्रचार का काम जोरों पर है.
जल्द ही पीएम मोदी भी राज्य में प्रचार के लिए उतरेंगे. मंगलवार को राज्य में नामांकन दाखिल करने की आखिरी तारीख है और 12 मई को मतदान होगा, जबकि 15 मई को वोटों की गिनती की जाएगी.
