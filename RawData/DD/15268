पश्चिम बंगाल के उलबेरिया और राजस्‍थान के अजमेर, अलवर लोकसभा सीटों पर आज उपचुनाव होगा 
पश्चिम बंगाल में हावड़ा जिले की उलबेरिया लोकसभा सीट और उत्‍तरी चौबीस परगना की नोआपाड़ा विधानसभा सीट पर आज उपचुनाव होगा। मतदान के लिए सुरक्षा के कड़े इंतजाम किए गए हैं। इस उपचुनाव में मुख्‍य मुकाबला सत्‍तारूढ़ तृणमूल कांग्रेस, विपक्षी भारतीय जनता पार्टी, वामदल तथा कांग्रेस के बीच है। इन सभी उपचुनाव के परिणाम की घोषणा गुरूवार को की जाएगी।
राजस्‍थान में लोकसभा की अजमेर और अलवर सीटों और विधानसभा की मंडल गढ सीट के उपचुनाव के लिए आज मतदान होगा। मतदान के दौरान पहली बार ई वी एम मशीनों में उम्‍मीदवारों के फोटो का इस्‍तेमाल किया जाएगा। अलवर में ग्‍यारह, अजमेर में तेईस और मंडलगढ में आठ उम्‍मीदवार चुनाव मैदान में हैं।
