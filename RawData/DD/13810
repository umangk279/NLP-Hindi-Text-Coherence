जम्मू कश्मीर में सुरक्षा बलो ने 3 आतंकियों को मार गिराया है, लेकिन अभी तलाशी अभियान जारी है। इससे पहले मंगलवार को भी आतंकियों ने सुरक्षा बलों पर हमला किया था, जिसका मुंहतोड़ तरीके से माकूल जबाव दिया गया था। 
जम्मू कश्मीर में सरकार भले ही शांति को बढ़ावा देने के लिए तमाम कदम उठा रही हो लेकिन शांति के दुश्मन लगातार इन कोशिशों में अडंगा लगाने की कोशिश कर रहे हैं। एक ओर रमजान के पवित्र महीने में आतंकी हमले हो रहे हैं तो पाक की ओर से घुसपैठ की लगातार कोशिशें हो रही हैं।
बुधवार को एक बार फिर सुरक्षा बलों को जम्मू-कश्मीर में आतंकियों के ख़िलाफ बड़ी कामयाबी मिली। माछिल सेक्टर में एलर्ट सुरक्षाबलों ने आतंकियों के नापाक इरादों को नेस्तनाबूद कर दिया। भारतीय इलाके में घुसपैठ की कोशिश कर रहे तीन आतंकवादियों को सुरक्षाबलों ने ढेर कर दिया। कुछ और आतंकियों के घुसपैठ के मंसूबे से वहां छिपे होने के अंदेशे के चलते इलाके में बड़े पैमाने पर तलाशी अभियान चलाया जा रहा है । 
इससे पहले बांदीपोरा जिले में मंगलवार को आतंकवादियों द्वारा सैन्य शिविर पर किए गए हमले के बाद बुधवार को गोलीबारी थम गई। यहीं पर मंगलवार रात को आतंकवादियों ने राष्ट्रीय राइफल्स के शिविर पर पर ग्रेनेड फेंके और स्वचालित हथियारों का इस्तेमाल किया, जिसका सुरक्षाबलों ने मुस्तैदी से जवाब दिया। हालांकि, हमले के दौरान किसी के हताहत होने की खबर नहीं है। 
ध्यान देने वाली बात ये भी है कि रमज़ान के पवित्र महीने को देखते हुए भारतीय सुरक्षाबलों ने अपनी ओर से अपनी तरफ से आक्रामक कार्यवाही पर रोक लगाई हुई है। लेकिन इसके बावजूद, एलओसी यानी नियंत्रण रेखा पर पहले भी आतंकियों को कवर फायर देते हुए पाक सेना घुसपैठ के नापाक मंसूबों को अंजाम देने की कोशिश करती रही है। और बुधवार को भी कुछ ऐसा ही देखने को मिला। इस बीच राहत की बात ये भी है कि जम्मू-कश्मीर में रमज़ान के दौरान सेना की कार्रवाई रोकने के कदम का बडी संख्या में लोगों ने स्वागत किया है और पिछले रमज़ान की तुलना में इस बार पत्थरबाज़ी की घटना में काफी कमी आई है।
जम्मू कश्मीर की मुख्यमंत्री महबूबा मुफ्ती ने भी  कहा है कि केंद्र  के ऐलान से राज्य के लोगों को बड़ी राहत मिली थी लेकिन आतंकवादी हिंसा जारी रखकर प्रक्रिया को नुकसान पहुंचाने की पुरजोर कोशिश कर रहे हैं। महबूबा ने ट्वीट किया - 
इस बीच जम्मू कश्मीर में शांति प्रक्रिया को आगे बढ़ाने के इरादे से केंद्रीय गृह मंत्री राजनाथ सिंह दो दिन के दौरे पर जम्मू कश्मीर पहुच रहे है। दौरे में उनके साथ गृहमंत्रालय के आला अधिकारियों के साथ ही केंद्रीय मंत्री जीतेंद्र सिंह भी होंगे। जीतेंद्र सिंह ने दौरे के बारे में डीडी न्यूज से खास बातचीत में कहा कि गृहमंत्री पूरे राज्य की सुरक्षा स्थिति का जायजा लेने के साथ ही खास तौर पर सीमावर्ती इलाकों के हालात की जानकारी लेंगे।
सरकार की कोशिश शांति प्रक्रिया और विकास की परियोजनाओं के जरिए लोगों का दिल जीतने की है और वो इस काम में लगातार लगी हुई है । 
