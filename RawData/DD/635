देश से प्रतिभा पलायन को रोकने और प्रतिभावान छात्रों को भारत में ही रहकर उच्च शिक्षा हासिल करने के लिए प्रेरित करने के मकसद से सरकार एक ओर जहां ‘स्टे इन इंडिया स्टडी इन इंडिया’ कार्यक्रम शुरू करने जा रही है, वहीं नई शिक्षा नीति के तहत भारत में विदेशी विश्वविद्यालयों के लिए भी दरवाजे खोल दिये गए हैं। यानि दुनिया के प्रतिष्ठित विश्वविद्यालय अब भारत में अपने कैंपस खोल सकेंगे। 
नई शिक्षा नीति अब उच्च शिक्षा के क्षेत्र में क्रांतिकारी बदलाव लाएगी। शिक्षा नीति के मुताबिक दुनिया के शीर्ष सौ विश्वविद्यालयों को भारत में कैंपस खोलने की अनुमति दी जाएगी। इससे छात्रों को देश में ही गुणवत्तापूर्ण शिक्षा हासिल हो सकेगी और प्रतिभा पलायन को रोकने में मदद मिलेगी। गौरतलब है कि साल 2019 में करीब साढ़े सात लाख छात्रों ने उच्च शिक्षा के लिए विदेशों का रुख़ किया था।
विदेशी विश्वविद्यालय भारत में अपने कैंपस स्थापित कर सकें ये सुनिश्चित करने के लिए एक वैधानिक फ्रेमवर्क तैयार किया जाएगा और इन विश्वविद्यालयों को देश के अन्य स्वायत्त संस्थानों की तरह ही प्रशासनिक और अकादमिक स्वायत्तता दी जाएगी। शिक्षा नीति में कहा गया है कि भारत को उत्कृष्ट और सस्ती उच्च शिक्षा के वैश्विक केंद्र के तौर पर बढ़ावा दिया जाएगा ताकि विश्व गुरु की भारत की भूमिका को फिर से बहाल किया जा सके।
विदेशी छात्रों की सहूलियत और उनकी मदद के लिए हर उच्च शिक्षण संस्थान में अंतरराष्ट्रीय छात्र कार्यालय स्थापित किया जाएगा। इसके अलावा श्रेष्ठ विदेशी संस्थानों के साथ शोध और शिक्षण सहयोग और छात्रों, शिक्षकों के आदान-प्रदान को बढ़ावा दिया जाएगा। शिक्षा नीति के मुताबिक विदेशी विश्वविद्यालयों में अर्जित किए गए क्रेडिट भारत में मान्य होंगे और उच्च शिक्षण संस्थान इन क्रेडिट अंकों को डिग्री प्रदान करने के लिए स्वीकार कर सकते हैं।
कोविड-19 महामारी की वजह से विदेशों में पढ़ाई कर रहे जो छात्र भारत लौट चुके हैं या लौटने को इच्छुक हैं उन्हें भी इससे मदद मिलेगी। केंद्र सरकार ने भारत को शिक्षा के वैश्विक केंद्र के तौर स्थापित करने की पहल शुरू कर दी है। 2020-21 सत्र के दौरान 35 हजार से अधिक विदेशी छात्रों ने ‘स्टडी इन इंडिया’ के तहत भारत में पढ़ाई के लिए नामांकन कराया है।
छात्रों को पढ़ाई के लिए विदेश ना जाना पड़े ये सुनिश्चित करने के लिए सरकार ने 2024 तक सभी प्रमुख संस्थानों में सीटों की संख्या में 50 फीसदी की वृद्धि करने का निर्णय लिया है। साथ ही 2024 तक इंस्टिट्यूट्स ऑफ एमिनेंस की संख्या भी बढ़ाकर 50 की जाएगी। 
 
निशान्त सौरभ, संवाददाता
