प्रधान मंत्री नरेंद्र मोदी ने आंध्र प्रदेश, तमिलनाडु और कर्नाटक की  यात्रा के दौरान रखी महत्वपूर्ण परियोजनाओं की आधारशिला,  आंध्र के सीएम चंद्रबाबू नायडू और कर्नाटक के सीएम एचडी कुमारस्वामी पर साधा निशाना, कहा उन्होने स्वार्थ के लिए अपने प्रदेशों के हितों की चढ़ाई बली|   
भारत की ऊर्जा ज़रुरतें बिना किसी रूकावट के पूरी हों,प्रकृति के अनुकूल हों और भारत की आर्थिक गति को तेज़ करने वाली हों इसी मद्देनज़र देश में कई महत्वकांक्षी योजनाएं चल रही हैं। प्रधानमंत्री ने दक्षिण भारत की यात्रा पर एक बार फिर पेट्रोलियम संयंत्र का लोकार्पण कर नए भारत की झलक दिखाई। 
प्रदेश के कृष्णापत्तनम में बनने वाले भारत पेट्रोलियम के जैविक ईंधन के संयंत्र की आधारशिला रखी। ये आंध्र प्रदेश और तेलंगाना में पाईपलाइन नेट्वर्क का केंद्र भी होगा। इसके अलावा ओएनजीसी के एस 1 वशिष्ठ डिवेलप्मेंट प्रोजेक्ट का भी उद्घाटन किया,कृष्णा गोदावरी बेसिन स्थित ये परियोजना पर क़रीब 5700 करोड़ रुपए की लागत से तैयार हुई है। फ़िलहाल ये 40 लाख क्यूबिक मीटर गैस रोज़ाना उत्पादित कर रहा है। तीसरी परियोजना इंडियन स्ट्रेटिजिक पेट्रोलियम रिजर्व लिमिटेड 1.33 एमएमटी क्षमता वाली देश को समर्पित की।  
गैस आधारित उद्योगों और बढ़ावा देने और आपूर्ति सुनिश्चित करने के लिए प्रधानमंत्री ने शनिवार को ही असम में बरौनी-गुवाहटी गैस ग्रिड की शुरूआत की है। देश की ऊर्जा ज़रुरतों को पूरा करने के साथ ही पर्यावरण के लिए भारत प्रतिबद्ध है। बात चाहे दुनिया में सौर ऊर्जा को लेकर अगुवाई करने की हो या फिर देश भर में एलपीजी कनेक्शन,गैसपाइप लाइन के ज़रिए रसोई गैस और उद्योगों तक सीएनजी की सप्लाई सुनिश्चित करने की हो सरकार चौतरफा प्रयास कर रही है। 
एक तरफ हम Gas Based Economy की बात कर रहे हैं तो वहीं देश के गरीब से गरीब परिवार को, गरीब बहनों को, दलित, वंचित, आदिवासी बहनों को मुफ्त में LPG कनेक्शन देने का काम भी तेज़ी से चल रहा है। BYT: देश में LPG काकनेक्शन दिया जाना 1955 में शुरू हुआ था। इसके बाद 60 साल में 12 करोड़ गैस कनेक्शन दिए गए। जब कि हमारी सरकार पिछले साढ़े 4 साल में लगभग 13 करोड़ नए गैस कनेक्शन दे चुकी है। इसी का नतीजा है कि साल 2014 में जहां देश के सिर्फ 55 प्रतिशत लोगों के पास गैस कनेक्शन था, वहीं आज उसका दायरा बढ़कर 90 प्रतिशत हो चुका है।
तिरुपुर तमिलनाडु में भी प्रधानमंत्री ने सीपीसीएल के एन्नौर तटीय टर्मिनल, चेन्नई से मनाली रिफाइनरी तक नए क्रूड ऑयल पाइप लाइन का उद्घाटन किया।  धारवाड़ में नगर गैस वितरण परियोजना, 1.5 एमएमटी क्षमता वाली मंगलौर रणनीतिक पेट्रोलियम रिजर्व सुविधा और आईएसपीआरएल की 2.5 एमएमटी पडूर एसपीआर सुविधा राष्ट्र को समर्पित किया।
देश में चल रही उज्जवला योजना हो या फिर गैस पाइपलाइन का बढ़ता जाल एक मज़बूत और सशक्त भारत की ओर बढ़ते क़दम ही हैं। जनवरी महीने में ही प्रधानमंत्री ने पेट्रोलियम पदार्थों की एक रिफाइनरी का केरल में लोकापर्ण किया। कोच्चि की ये रिफाइनरी वैश्विक मानकों के मुताबिक बनी है। वहीं जनवरी महीने की शुरूआत में ही प्रधानमंत्री ने पारादीप-हल्दिया-दुर्गापुर एलपीजी पाइप 513 किलोमीटर लम्बे खंड का शिलान्यास किया जो 1,080 करोड़ रुपये की लागत से बनेगा। वहीं दिसंबर में 1200 किमी. लम्बी पारादीप- हैदराबाद पाइपलाइन जो  3,800 करोड़ रुपए की लागत से 2 साल में बनकर तैयार होगी इसका भी कार्यारंभ किया गया। इसी कड़ी में प्रधानमंत्री सोमवार को पेट्रोलियम क्षेत्र के अहम सेमिनार पेट्रोटेक 2019 के उद्घाटन सत्र को भी संबोधित करेंगे। यानि पूर्व से पश्चिम उत्तर से दक्षिण भारत में ऊर्जा ज़रुरतों के लिए अत्याधुनिक भविष्य की चुनौतियों के मद्देनज़र ऐसी आधारभूत संरचना का निर्माण हो रहा है जो भारत की अर्थव्यवस्था में भी एक अहम योगदान देगा।
दक्षिण भारत की यात्रा के अपने दूसरे पड़ाव में प्रधानमंत्री ने तमिलनाडु के पेरुमन-ल्लउर तिरुपुर में कई विकास परियोजनाओं का अनावरण किया।  एक 100 बिस्तर वाले ESIC अस्पताल, त्रिची हवाई अड्डे पर एक नए एकीकृत भवन और चेन्नई हवाई अड्डे के आधुनिकीकरण का शिलान्यास किया। इसके अलावा उन्होंने चेन्नई में 470 बिस्तरों वाले ESIC अस्पताल, BPCL के एन्नौर तटीय टर्मिनल, चेन्नई से मनाली रिफाइनरी तक नए क्रूड ऑयल पाइप लाइन का उद्घाटन किया।
इसके अलावा पीएम मोदी ने चेन्नई मेट्रो के एजी-डीएमएस मेट्रो स्टेशन और वासरमैनपेट मेट्रो स्टेशन के बीच 10 किमी. लम्बी नई लाइन का उद्घाटन भी किया। प्रधानमंत्री ने कहा कि देश में सामान्य जनजीवन को सस्ती और सुलभ सभी सुविधाएं मुहैया कराने के लिए केंद्र सरकार पिछले साढ़े चार सालों से काम कर रही है और ये प्रयास जारी रहेंगे। 
प्रधानमंत्री अपने तीसरे पड़ाव कर्नाटक के हुब्बली के दौरे पर थे। जहां ज़ोरदार स्वागत किया गया है। उनकी स्वागत में पूरा मैदान मोबाइल की रोशनी से जगमगा उठा। साथ ही मैदान मोदी मोदी के नारों गूंज उठा। रैली से पहले पीएम मोदी ने हुब्बली में भारतीय प्रौद्योगिकी संस्थान, धारवाड़ और भारतीय सूचना प्रौद्योगिकी संस्थान, धारवाड़ का शिलान्यास किया। पीएम मोदी ने 18 किलोमीटर लंबी चिक-जाजूर-मायाकोंडा रेलखण्ड का दोहरीकरण, 346 किलोमीटर लम्बी हॉस्पेट-हुबली-वास्को-डिगामा रेल लाइन के विद्युतीकरण कार्य का उद्घाटन भी किया। धारवाड़ में नगर गैस वितरण परियोजना, 1.5 MMT क्षमता वाली मंगलौर रणनीतिक पेट्रोलियम रिजर्व सुविधा और ISPRL की 2.5 MMT पडूर SPR सुविधा राष्ट्र को समर्पित की। वे धारवाड़ में PMAY के तहत निर्मित 2384 आवासों के ई-गृह प्रवेश के साक्षी बने। इसके बाद पीएम ने एक रैली को भी संबोधित किया।
रैली को संबोधित करते हुए पीएम मोदी ने कहा कि गांवों और शहरों के डेढ़ करोड़ लोगों को प्रधानमंत्री आवास योजना के तहत घर मिले हैं। उन्होंने कहा कि बीते साढ़े चार वर्षों में सरकार ने निरंतर सबका साथ और सबका विकास के लिए काम किया है। पीएम मोदी ने कहा कि जिस रफ्तार से पिछली सरकार घर बनवा रही थी। उस हिसाब से जितने घर हमने बनाए हैं उसे बनवाने में उन्हें 40-50 साल लग जाते। लेकिन वर्तमान सरकार ने ये काम सिर्फ 55 महीने में करके दिखा दिया।
