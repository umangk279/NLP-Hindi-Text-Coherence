मानव संसाधन विकास मंत्री रमेश पोखरियाल निशंक ने रविवार को आईआईटी दिल्ली में 'टेकएक्स' नाम की प्रदर्शनी का उद्घाटन किया. इस प्रदर्शनी में इम्प्रिंट योजना और उच्चतर आविष्कार योजना के तहत किए गए नवाचारों और शोध परियोजनाओं को दर्शाया गया है. 
मानव संसाधन विकास मंत्रालय द्वारा शुरू की गई इम्प्रिंट और उच्चतर आविष्कार योजना के तहत चल रही विभिन्न शोध परियोजनाओं की प्रदर्शनी का आयोजन रविवार को आईआईटी दिल्ली में किया गया. प्रदर्शनी का उद्घाटन करते हुए मानव संसाधन विकास मंत्री रमेश पोखरियाल निशंक ने कहा कि अनुसंधान को बढ़ावा देकर ही भारत विश्व गुरु बन सकता है, साथ ही मेक इन इंडिया और स्टार्ट अप इंडिया जैसे अभियानों को गति मिल सकती है.
‘टेकएक्स’ नाम की इस प्रदर्शनी में विभिन्न भारतीय प्रौद्योगिकी संस्थानों, राष्ट्रीय प्रौद्योगिकी संस्थानों और अन्य केंद्रीय तकनीकी शिक्षण संस्थानों के 80 से भी अधिक नवाचारों को दर्शाया गया.
मानव संसाधन विकास मंत्रालय द्वारा इम्प्रिंट और उच्चतर आविष्कार योजना की शुरुआत 2015 में की गई थी. इम्प्रिंट योजना के तहत 324, जबकि  उच्चतर आविष्कार योजना के तहत 142 शोध परियोजनाएं चल रही हैं. इन कार्यक्रमों का मकसद शिक्षण संस्थानों में शोध कार्यों के जरिए समाज और उद्योग जगत की विभिन्न समस्याओं का हल ढूंढना है.
