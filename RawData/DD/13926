प्रधानमंत्री ने उत्तर प्रदेश के बागपत  देश के पहले स्मार्ट और हरित राजमार्ग ईस्टर्न पेरिफेरल एक्सप्रेसवे को राष्ट्र को किया समर्पित। प्रधानमंत्री ने देश के पहले 14 लेन के दिल्ली मेरठ  एक्सप्रेसवे के पहले चरण का भी किया उद्घाटन। पीएम ने कहा बुनियादी ढांचे का विकास सरकार की प्राथमिकता। 
किसी भी देश की लाइफलाइन उसकी सड़कें होती हैं और आज प्रधानमंत्री नरेन्द्र मोदी ने देश को दो बड़ी सौगातें दी। इनमें पहला दिल्ली-मेरठ एक्सप्रेस वे है, जिसका पीएम मोदी ने आज सुबह उद्घाटन किया। उद्घाटन के बाद पीएम मोदी रोड शो भी किया। इसके बाद प्रधानमंत्री नरेंद्र मोदी ने ईस्टर्न पेरिफेरल एक्सप्रेसवे' को राष्ट्र को समर्पित किया। 11,000 करोड़ रुपये की लागत से तैयार ईस्टर्न पेरिफेरल एक्सप्रेसवे देश का पहला स्मार्ट और हरित राजमार्ग है।
कहा जाता है जब एक सड़क बनती है, तो अपने साथ कई सपने भी लेकर आती है। सपने विकास के, सपने रोज़गार के, सपने जुड़ाव के और सपने खुशहाली के। 
आज देश भर में तेजी से फैलता सड़कों का जाल एक बड़ा कदम है, उन करोड़ों आंखों के सपनों को पूरा करने की ओर, जो दशकों से देश की मुख्यधारा में आने के लिए लालायित थीं। 
रविवार का दिन खास बना इन लोगों के लिए। इस बार का रविवार इनकी जिंदगी में वो बदलाव लाया, जिसकी उम्मीद ये लोग दशको से लगाये बैठे थे। खास दिन के खास मौके पर प्रधानमंत्री नरेन्द्र मोदी खुद आम लोगों के साथ इस जश्न में उतरे। जश्न में पीएम मोदी उतरे तो लोग भी जोश में दिखे। 
पीएम मोदी रोड़ शो के जरिये लोगों के बीच दिल्ली-मेरठ एक्सप्रेस वे पर जहां से भी गुजरे लोगों ने उम्मीद पूरी होने पर नारे लगाये।
इसएक्सप्रेस-वे की खासियत की बात करें तो दिल्ली खंड का निर्माण रिकॉर्ड 18 महीने में बनकर तैयार हुआ है। इसकी कुल लागत 842 करोड़ रूपये है। ये एक्सप्रेस-वे 100 प्रतिशत एक्सिस कंट्रोल वाला है। एक्सप्रेस वे के संचालन सौर ऊर्जा से किया जायेगा। एक्सप्रेस वे की रफ्तार बढ़ाने के लिए यमुना नदी पर 2 नए ब्रिज बनाये गये। 5 फ्लाईओवर, 4 अंडर पास और 4 फुटओवर ब्रिज बनाये गये हैं। एक्सप्रेस वे पर 2.5 मीटर का साईकिल ट्रैक और 2 मीटर का फुटपाथ भी है। जिस सफर में कभी 60 मिनट का वक्त लगता था वो अब सिर्फ 10 मिनट में पूरा किया जा सकेगा। दिल्ली को न सिर्फ जाम से राहत मिलेगी बल्कि दिल्ली-एनसीआर के प्रदूषण में भी कमी आयेगी।
इसके बाद प्रधानमंत्री नरेन्द्र मोदी ने 11,000 करोड़ रुपये की लागत से तैयार ईस्टर्न पेरिफेरल एक्सप्रेस-वे राष्ट्र को समर्पित किया। कुंडली से पलवल तक ये एक्सप्रेस-वे 500 दिन के रिकॉर्ड समय में बनकर तैयार हुआ है। इसके बनने के बाद अब दिल्ली रोज़ 52 हज़ार वाहनों की आवाजाही नहीं होगी, जिसका सीधा फायदा दिल्ली की हवा को होगा। दिल्ली के प्रदूषण में 27 प्रतिशत की कमी आयेगी।
ये देश का पहला स्मार्ट और हरित राजमार्ग है। ये एक्सप्रेस वे नई गति-नई प्रगति देगा। कुल 135 किलोमीटर लंबे इस एक्‍सप्रेस-वे की खासियतों की बात करें तो  यह देश का पहला राजमार्ग है, जहां सौर बिजली से सड़क रोशन होगी। 100 प्रतिशत सोलर ऊर्जा का उपयोग इस एक्सप्रेस वे पर होगा। इसके अलावा प्रत्येक 500 मीटर पर दोनों तरफ वर्षा जल संचय की व्यवस्था होगी. घंटो का सफर मिनटो में होगा। जिस सफर को करने में पहले 4 घंटे लगते थे वो सफर अब महज 72 मिनट में पूरा किया जा सकेगा। तो खूबियों से भरा देश का पहला हरित,स्मार्ट, सुरक्षित और सक्षम एक्सप्रेस वे देश की प्रगति को नयी रफ्तार देने के लिए तैयार है।
