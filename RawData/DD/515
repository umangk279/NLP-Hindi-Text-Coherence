ब्रिटेन में पिछले 24 घंटों के दौरान कोरोनावायरस संक्रमण के 853 नये मामले सामने आने के साथ ही कुल संक्रमितों की संख्या 3 लाख 26 हजार 614 हो गयी है। वहीं, देश में अब तक इस महामारी की चपेट में आकर 41 हजार से ज्यादा लोगों की मौत हो चुकी है।  
इस बीच, ब्रिटेन सरकार अब स्कूलों को खोलने पर ज़ोर दे रही है। ब्रिटेन के शिक्षा सचिव गेविन विलियमसन ने सोमवार को ब्रोमले में एक स्कूल का दौरा किया और चिकित्सा सलाहाकारों की चेतावनी का हवाला देते हुए कहा कि छात्रों ने कोविड-19 से संक्रमित होने से ज्यादा जोखिम शिक्षा से अलग होकर उठाया है।
इससे पहले रविवार को प्रधानमंत्री बोरिस जॉनसन ने भी अभिभावकों से अपने बच्चों को अगले महीने से स्कूल भेजने की अपील की थी। सरकार का कहना है कि बच्चों के स्कूल जाने से उनके माता-पिता को भी अपने काम पर लौटने का मौका मिलेगा जिससे अर्थव्यवस्था को उबारने में मदद मिल सकेगी।
