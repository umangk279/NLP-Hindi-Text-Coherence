झारखंड में चुनावी रैलियां राज्य के चुनावी तापमान को बढा रहे है तो दूसरी ओर वहीं चुनाव आयोग भी तैयारियों में लगा है। बीजेपी अध्यक्ष अमित शाह ने अपनी दो रैलियों में कश्मीर और राम मंदिर मसले पर कांग्रेस पर हमला बोला। अमित शाह ने कांग्रेस से पूछा की 70 सालों में आदिवासियों के लिए क्या किया।    
झारखंड में चुनावी फिजा धीरे धीरे गरमाने लगी है । गुरुवार को बीजेपी अध्यक्ष और केंद्रीय गृहमंत्री अमित शाह ने राज्य में दो रैलियां करके जनता से वोट मांगे।
अमित शाह की पहली रैली थी लातेहार में जहां उन्होंने पार्टी प्रत्याशियों के पक्ष में चुनावी जनसभा को संबोधित किया। अमित शाह ने राम मंदिर का मुद्धा उठाते हुए कहा कि पार्टी संवैधानिक तरीके से अयोध्या में राम मंदिर विवाद सुलझाना चाहती थी और अब इस मामले में न्यायालय का फैसला आ गया है, जिससे राम मंदिर के निर्माण का रास्ता साफ हो गया है। उन्होंने इस मामले में कांग्रेस पर भी हमला बोला।
अमित शाह की अगली रैली लोहरदगा में थी जहां उन्होने  कश्मीर का मुद्दा प्रमुखता से उठाया। उन्होंने कहा कि  सरकार ने अनुच्छेद 370 हटा कर वहां विकास का रास्ता खोल दिया और आतंकियों के प्रवेश का द्वार बंद कर दिया।
अमित शाह ने कांग्रेस पर हमला बोलते हुए पूछा कि सोनिया गांधी और राहुल गांधी यह बतायें कि आजादी के बाद सत्तर वर्षों में कांग्रेस ने आदिवासियों के लिए क्या कार्य किये। बाकी दलों के नेता भी प्रचार में लगे हैं। वहीं चुनाव आयोग भी तैयारियों में लगा है। राज्य के चुनावी दौरे पर पहुंचे चुनाव आयोग की टीम ने चुनावी प्रबंधन से जुडे लोगों और राजनैतिक दलों के साथ बैठकें की और बंदोबस्त का जायजा लिया। मुख्य निर्वाचन आयुक्त ने कहा कि राजनीतिक दलों द्वारा जिन बिन्दुओं की ओर ध्यान आकृष्ट कराया गया है, आयोग उसे लेकर गंभीर है और अधिकारियों को भी इन मुद्दों पर ध्यान देने का निर्देश दिया है।
उन्होंने बताया कि  चुनाव को सुचारु रुप से संपन्न कराने के लिए बहुत इंतजाम आय़ोग की ओर से किए गए हैं।
