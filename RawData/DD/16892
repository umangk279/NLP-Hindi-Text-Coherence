बीते कई दशकों में दुनियाभर में हिंसक घटनाएं बढ़ी है और यही कारण है कि मोहनदास करमचन्द्र गांधी और उनकी विचारधारा ज्यादा प्रासंगिक हो गई है। राष्ट्रपिता महात्मा गांधी की जयंती पर भारत ही नहीं बल्कि पूरी दुनिया में महात्मा गांधी को याद किया गया। दिल्ली में राजघाट पर हुए मुख्य समारोह में राष्ट्रपति रामनाथ कोविंद, उपराष्ट्रपति वेंकैया नायडू और प्रधानमंत्री नरेंद्र मोदी ने महात्मा गांधी को श्रद्धांजलि अर्पित की। दुनिया के कई हिस्सों में भी इस अवसर पर कार्यक्रमों का आयोजन किया गया। सोशल मीडिया के इस दौर में आम लोगों ने ट्विटर और फेसबुक पर महात्मा गांधी को याद किया। 
 2 अक्टूबर यानि गांधी जयंती। राष्ट्रपिता की जयंती पर पूरा देश उन्हें श्रद्धांजलि दे रहा है। देश में दिल्ली स्थित गांधी जी की समाधि राजघाट से लेकर उनके जन्म स्थान पोरबंदर तक उन्हें श्रद्धांजलि दी गयी तो विदेशों में भी बापू को याद किया गया।
