पंजाब नेशनल बैंक धोखाधडी मामले में मुम्‍बई की एक विशेष अदालत ने नीरव मोदी की कंपनी में वरिष्‍ठ अधिकारी विपुल अंबानी और पांच अन्‍य को 5 मार्च तक सीबीआई हिरासत में भेजा है। इधर कारोबारी नीरव मोदी के खिलाफ आयकर विभाग ने कार्रवाई करते हुए पूछताछ के लिए नोटिस भेजा। 
पंजाब नेशनल बैंक घोटाला मामले में कल कारोबारी नीरव मोदी के खिलाफ इनकम टैक्स विभाग ने कार्रवाई करते हुए उसे पूछताछ के लिए नोटिस भेजा.आयकर विभाग ने 27 फरवरी को नीरव मोदी को पूछताछ के लिए बुलाया है। ये नोटिस ब्लैक मनी एक्ट के तहत भेजा गया है। वहीं इस मामले में जांच एजेंसियां लगातार अपनी कार्रवाई तेज करती जा रही है। आयकर विभाग ने नीरव मोदी समूह के करीब एक अरब 45 करोड़ रुपये मूल्य के बैंक खातों और मियादी जमा खातों को जब्त कर लिया है। 
इस बीच सीबीआई द्वारा गिरफ्तार किए गए पंजाब नेशनल बैंक के दिल्ली स्थित मुख्यालय में कार्यरत महाप्रबंधक, राजेश जिंदल को कल सीबीआई ने स्थानीय न्यायालय में पेश कर ट्रांजिट रिमांड पर ले लिया। अगस्त, 2009 से मई 2011 तक राजेश जिंदल ब्रेडी हाउस ब्रांच के प्रमुख थे और उन्हीं के कार्यकाल में नीरव मोदी को कई सारे एलओयू जारी किए गए थे। इस बीच नीरव मोदी और गीतांजलि ज्वेलर्स मामले में प्रवर्तन निदेशालय के रडार पर करीब डेढ़ सौ शैल कंपनियां है और इसी सिलसिले में ईडी ने देश के 17 जगहों पर तफ्तीश शुरु की है। 
इस बीच पंजाब नेशनल बैंक के घोटाले की जांच की मांग करने वाली याचिका का केंद्र सरकार ने विरोध किया है। अटार्नी जनरल केके वेणुगोपाल ने कहा कि मामले की जाँच चल रही है इसलिए इस याचिका पर सुनवाई की कोई जरूरत नहीं है। कोर्ट ने कहा कि वह पहले इस पर विचार करेगा कि याचिका सुनवाई योग्य है कि नहीं। कोर्ट इस मामले पर अगली सुनवाई अब 16 मार्च को करेगा। दरअसल कारोबारी नीरव मोदी पर आरोप है कि उसने मुंबई स्थित ब्रेडी हाउस ब्रांच से तकरीबन 11 हजार 400 करोड़ रुपयों की हेराफेरी की है।
