प्रधानमंत्री नरेंद्र मोदी और भारत दौरे पर आए दक्षिण अफ्रीका के राष्ट्रपति सिरिल रामाफोसा ने शुक्रवार को भारत-दक्षिण अफ्रीका व्यापार मंच को संबोधित किया. इस मंच के जरिए दोनों देशों के बीच व्यापारिक रिश्तों को और मज़बूत करने की कोशिश की गई. 
दिल्ली में आयोजित भारत और दक्षिण अफ्रीका व्यापार मंच पर प्रधानमंत्री नरेंद्र मोदी ने फिर दोहराया कि दोनों देश पुराने और घनिष्ठ मित्र हैं. प्रधानमंत्री ने यहां ब्रिक्स, जी-20, इंडियन ओशन रिम एसोसिएशन, ईब्सा, जैसे कई मंचों का जिक्र करते हुए कहा कि दोनों देशों के आपसी सहयोग और समन्वय बेहद मजबूत हैं और संयुक्त राष्ट्र सुरक्षा परिषद के सुधारों पर भी साथ मिलकर काम कर रहे हैं. उन्होंने कहा कि भले ही द्विपक्षीय व्यापार 10 अरब डॉलर से भी अधिक पहुंच गया हो लेकिन संभावनाएं और क्षमताएं अभी बहुत हैं.
इस व्यापार मंच पर दक्षिण अफ्रीका के प्रमुख औद्योगिक नेताओं का एक उच्च स्तरीय प्रतिनिधिमंडल भी मौजूद था. प्रधानमंत्री ने सभी हितधारकों से आह्वान किया कि वे व्यापार और निवेश के मामले में दोनों देशों की ताकत और क्षमता को पहचानें और पूरी लगन के साथ आगे बढ़ें.
इसके साथ ही प्रधानमंत्री ने दोनों देशों के बीच रत्न और आभूषण के क्षेत्र में अधिक सहयोग का प्रस्ताव रखा. उन्होंने हीरे के सीधे आयात के लिए और अधिक रास्ते तलाशने का आह्वान किया. दक्षिण अफ्रीका के राष्ट्रपति रामाफोसा ने व्यापार मंच पर कहा कि भारत और दक्षिण अफ्रीका की साझेदारी अब एक नए युग में प्रवेश कर रही है लेकिन उसी के साथ कुछ चुनौतियां भी हैं, जिससे चौथी औद्योगिक क्रांति के जरिए निपटा जा सकता है.
राष्ट्रपति रामफोसा ने भी भारतीय कंपनियों और उद्योगपतियों को अपने देश में कारोबार और निवेश के लिए आमंत्रित किया और उन्हें भरोसा दिलाया कि उनके अनुकूल हर तरह की सुविधा दी जाएगी, ताकि दोनों देशों के लोगों का हित हो सके. इसमें कोई दो राय नहीं कि दुनियाभर में भारत की छवि एक ऐसे देश के रूप में उभर रही है, जहां व्यापार और निवेश करना आसान हो गया है. लिहाजा इस मंच के जरिए भारत और दक्षिण अफ्रीका जैसे पुराने मित्र देश अपने व्यापारिक रिश्तों को और मजबूत करने की कोशिश में हैं.
