कर्नाटक में सियासी ड्रामा जारी।  राज्यपाल ने  मुख्यमंत्री कुमास्वामी को आज दोपहर डेढ़ बजे तक सदन का विश्वास हासिल करने को कहा। भाजपा विधायकों ने विधानसभा में रातभर किया धरना 
कर्नाटक विधानसभा के अंदर और बाहर सत्ता पक्ष और विपक्ष के बीच तीखे आरोप-प्रत्यारोप और हंगामे के कारण कल शक्ति परीक्षण पर मतदान टाल देने के बाद आज फिर से सदन की कार्यवाही शुरू हुई, फिलहाल विशवास प्रस्ताव पर चर्चा जारी है। राज्यपाल वजूभाई वाला ने  एचडी कुमारस्वामी के नेतृत्व वाली कांग्रेस-जदएस गठबंधन सरकार को बहुमत साबित करने के लिए आज दोपहर 1.30 बजे तक का समय दिया है।  अब नजरें विधानसभा अध्‍यक्ष पर हैं कि वह आज भी शक्ति परीक्षण कराते हैं या नहीं। 
इधर दिल्ली में संसदीय कार्य मंत्री प्रह्लाद जोशी ने कर्नाटक में जारी संकट पर कहा कि राज्यपाल ने जो आदेश दिया है वो संविधान सम्मत है और राज्य सरकार को उसका पालन करना चाहिए। 
कर्नाटक में विपक्षी भारतीय जनता पार्टी के सदस्‍यों ने गुरूवार को ही विश्‍वास मत पर फैसला नहीं किए जाने के विरोध में कल पूरी रात विधानसभा में धरने पर बैठे रहे।
कर्नाटक के उपमुख्‍यमंत्री जी परमेश्वर ने आज विधानसभा में धरने पर बैठे भाजपा विधायकों से मुलाकात की। परमेश्वर ने भाजपा विधायक सुरेश कुमार के साथ विधानसभा परिसर में नाश्‍ता भी किया। उप मुख्‍यमंत्री ने कहा कि भाजपा विधायक पूरी रात धरने पर थे इसलिए यह सरकार की जिम्मेदारी है कि वे उनकी सुविधाओं का ध्यान रखें। यही लोकतंत्र की खूबसूरती है। 
