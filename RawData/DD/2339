विश्वविद्यालय अनुदान आयोग ने राष्ट्रव्यापी लॉकडाउन के दौरान ऑनलाइन शिक्षण को बढ़ावा देने के लिए एक समिति बनाई है। 
विश्वविद्यालय अनुदान आयोग के अध्यक्ष डी पी सिंह ने बताया कि मौजूदा परिस्थतियों में परीक्षाओं और शिक्षण सत्र की समीक्षा के लिए भी समिति गठित की गई है। उन्होंने कहा कि लॉकडाउन की स्थिति में यह विचार करना आवश्यक है कि निर्धारित पाठ्यक्रम किस तरह पूरा किया जाए और परीक्षा की कौन सी प्रणाली अपनाई जाए।
डी पी सिंह ने बताया कि समिति की सिफारिशों के आधार पर विश्वविद्यालय अनुदान आयोग मानव संसाधन विकास मंत्रालय के परामर्श से विश्वविद्यालयों के लिए दिशानिर्देश जारी करेगा। समिति की सिफारिशें अगले सप्ताह सौंपी जाएंगी।
