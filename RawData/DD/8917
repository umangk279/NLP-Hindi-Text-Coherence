अंतरराष्ट्रीय गोल्‍फ खिलाड़ी ज्‍योति रंधावा को उत्‍तर-प्रदेश के वन विभाग ने बहराइच जिले के मोतीपुर फॉरेस्‍ट रेंज से गिरफ्तार किया है. उन पर अवैध रूप से जानवरों का शिकार करने का आरोप है. 
वन विभाग के अधिकारियों का एक दल रंधावा से पूछताछ और उनके खिलाफ कानूनी कार्रवाई कर रहा है. अधिकारियों के मुताबिक ज्‍योति रंधावा और उनके दोस्‍त महेश विराजदार पिछले कुछ दिनों से इस इलाके में थे और वन विभाग का एक दल उनकी गतिविधियों पर नजर रखे हुए था.
ज्योति रंधावा और उनके दोस्त के पास से एक वाहन, हथियार और अन्‍य उपकरणों के साथ-साथ वन्‍य जीवों से संबंधित सामग्रियां बरामद की गई हैं. उनके पास से जंगली सुअर की खाल, दूरबीन और बंदूक भी मिली है, जो रंधावा के नाम से पंजीकृत है.
