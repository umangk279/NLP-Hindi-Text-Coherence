केन्द्र सरकार के चितरंजन राष्ट्रीय कैंसर संस्थान (सीएनसीआई), कोलकाता के नये परिसर राजरहाट से ओपीडी सेवाएं 19 अगस्त, 2020 से शुरू हो गई हैं। ओपीडी सेवाएं शुरूआत में कैंसर के मरीजों की सर्जिकल और दवाओं की जरूरतें पूरी करेंगी।  
इसके बाद जल्द ही सामान्य नैदानिक सुविधाएं प्रदान करने के साथ ही डे केयर कीमोथेरेपी सेवाओं की भी शुरूआत कर दी जाएगी। इस समय यह इंस्टिट्यूट देशबंधु चितरंजन दास संस्थान के नाम से एस.पी. मुखर्जी रोड, कोलकाता के वर्तमान परिसर से काम कर रहा है। चितरंजन राष्ट्रीय कैंसर संस्थान 1950 से राष्ट्र की सेवा में समर्पित है, जो देश के पूर्वी क्षेत्र में कैंसर उपचार और शोध का एक प्रमुख केन्द्र है। कैंसर के बढ़ते रोगियों और सस्ती सुविधाएं उपलब्ध कराने के साथ-साथ गुणवत्तापूर्ण कैंसर देखभाल सुविधा प्रदान करने के लिए सीएनसीआई के दूसरे परिसर राजरहाट में और अधिक सुविधाओं के साथ यह केन्द्र शुरू करने का फैसला किया गया। 
यह नया केन्द्र अत्याधुनिक चिकित्सा सुविधाओं से परिपूर्ण 460 बिस्तरों वाला कैंसर उपचार केन्द्र तैयार होगा, जिसमें लोगों को विभिन्न प्रकार के कैंसर के उपचार की हर सुविधा उपलब्ध होगी। राजरहाट में सीएनसीआई के नये परिसर की निर्माण लागत में भारत सरकार और पश्चिम बंगाल की राज्य सरकार का 75:25 का योगदान है।
नये परिसर से ओपीडी सेवाओं की शुरूआत होने से इस संस्थान से पश्चिम बंगाल और आसपास के क्षेत्र के लोगों को कैंसर की सस्ती और गुणवत्तापूर्ण उपचार सुविधाएं मिल सकेंगी और इस घातक रोग के ज्यादा से ज्यादा रोगियों को लाभ मिल सकेगा। केन्द्र सरकार के चितरंजन राष्ट्रीय कैंसर संस्थान (सीएनसीआई) कोलकाता के नये परिसर राजरहाट से ओपीडी सेवाएं शुरू।
 
 
