मुंबई स्थित आवास पर उमड़े शोकाकुल लोग, श्रीदेवी के आकस्मिक निधन पर फ़िल्म जगत समेत तमाम हस्तियों ने जताया शोक 
अपने करोड़ों फैंस को 'सदमा' देकर इस दुनिया को अलविदा कह चुकीं मशहूर फिल्म अभिनेत्री श्रीदेवी के पार्थिव शरीर को आज दुबई से मुंबई लाया जा सकता है। दिल का दौरा पड़ने के कारण श्रीदेवी का शनिवार देर रात दुबई में निधन हो गया था। दुबई में श्रीदेवी का पोस्टमॉर्टम पूरा हो चुका है और उनका परिवार फिलहाल लैब रिपोर्ट का इंतजार कर रहा है। श्रीदेवी एक विवाह समारोह में शामिल होने दुबई गईं थीं। संयुक्त अरब अमीरात में भारतीय राजदूत नवदीप सूरी अपनी पत्नी के साथ श्रीदेवी के पति बोनी कपूर से मिले और उन्हें दुख की इस घड़ी में हर तरह की सहायता और सहयोग का आश्वासन दिया। सैकड़ों फिल्मों में अपनी अदाकारी का लोहा मनवाने वाली खूबसूरत आंखों वाली इस अभिनेत्री को पद्मश्री पुरस्‍कार से भी सम्‍मानित किया गया। साल 2017 में श्रीदेवी की फिल्म 'मॉम' रिलीज़ हुई थी जो उनके फिल्मी करियर की 300वीं फ़िल्म थी। उनके निधन की खबर आने के बाद से ही बड़ी तादाद में कल से ही प्रशंसक उनके घर के बाहर उनके अंतिम दर्शन के लिए जुटने शुरू हो गए।
