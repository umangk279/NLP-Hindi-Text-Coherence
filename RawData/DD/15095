प्रधानमंत्री नरेंद्र मोदी और ईरान के राष्‍ट्रपति हसन रुहानी के बीच शनिवार को दिल्‍ली के हैदराबाद हाउस में प्रतिनिधि मंडल स्‍तर की बातचीत हुई. दोनों नेताओं ने व्‍यापार, निवेश, ऊर्जा, संचार, रक्षा, सुरक्षा और क्षेत्रीय मुद्दों पर सार्थक बातचीत की. वार्ता के बाद दोनों देशों के बीच 9 सहमति-पत्र और 4 समझौतों पर हस्ताक्षर किए गए. इस मौके पर प्रधानमंत्री नरेंद्र मोदी और ईरान के राष्ट्रपति हसन रुहानी ने संयुक्त रूप से डाक टिकट जारी किया. 
इसके बाद संयुक्त प्रेस वार्ता में प्रधानमंत्री ने कहा कि ईरान के राष्ट्रपति की भारत यात्रा से दोनों देशों के संबंधों में और मज़बूती आई है. पीएम मोदी ने चाबहार पोर्ट के विकास में ईरान के नेतृत्व की तारीफ करते हुए उनका आभार व्यक्त किया. उन्होंने कहा कि भारत, चाबाहर संपर्क रेलवे को अपना समर्थन देता रहेगा. प्रधानमंत्री ने कहा कि दोनों देशों के बीच हुए समझौतों से आपसी संबंधों को नया आयाम मिलेगा.
इससे पहले सुबह ईरान के राष्ट्रपति हसन रुहानी का राष्ट्रपति भवन में रस्मी रूप से स्वागत किया गया. बाद में राष्ट्रपति रुहानी ने मीडिया से बात करते हुए दोनों देशों के बीच पुराने सांस्कृतिक संबंधों को याद किया.
