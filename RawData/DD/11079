विदेश मंत्री सुषमा स्वराज संयुक्त राष्ट्र महासभा के 73वें सत्र में भारत का प्रतिनिधित्व करने के लिये न्यूयॉर्क में हैं. विदेश मंत्री 29 सितंबर को महासभा को संबोधित करेंगी. 
सुषमा स्वराज आम सभा सत्र के दौरान पूरे सप्ताह अपने वैश्विक समकक्षों से द्विपक्षीय और बहुपक्षीय वार्ता करने के साथ ही संयुक्त राष्ट्र के अधिकारियों के साथ बैठक और विभिन्न चर्चाओं में भाग लेंगी. यहां 25 सितंबर से आम चर्चा शुरू होगी, जिसमें संयुक्त राष्ट्र के 193 सदस्य देशों के नेता वैश्विक संस्था को संबोधित करेंगे. अमेरिकी राष्ट्रपति डोनाल्ड ट्रम्प 25 सितंबर को दूसरी बार आम सभा को संबोधित करेंगे.
भारत का जलवायु परिवर्तन, डिजिटल संपर्क और वैश्विक आतंकवाद पर फोकस रहेगा. संयुक्त राष्ट्र में भारत के स्थायी प्रतिनिधि सैयद अकबरुद्दीन ने कहा कि यह बहुपक्षीय मंच है और भारत का मानना है कि जब सब एकजुट होकर काम करते हैं, तो परिणाम सबसे बेहतर आते हैं.
