पश्चिम बंगाल सरकार राज्‍य में लॉकडाउन के अनुपालन के आकलन के लिए भेजे गए केन्‍द्रीय अंतर मंत्रालय दल को अब सहयोग उपलब्‍ध करा रही है। पहले राज्‍य सरकार ने केन्‍द्रीय टीम को आकलन की अनुमति देने से इंकार कर दिया था।  
पश्चिम बंगाल के मुख्‍य सचिव राजीव सिन्‍हा ने गृह मंत्रालय को भेजे पत्र में आपदा प्रबंधन अधिनियम 2005 और इस बारे में उच्‍चतम न्‍यायालय के निर्देशों के पालन का आश्‍वासन दिया है। केन्‍द्रीय गृह मंत्रालय ने राज्‍य सरकार के इस फैसले का स्‍वागत करते हुए कहा कि इससे समुचित आकलन और कोविड-19 का फैलाव रोकने में किसी त्रुटि के समाधान में मदद मिलेगी।
इससे पहले केन्‍द्रीय गृह सचिव अजय भल्‍ला ने राज्‍य के मुख्‍य सचिव को भेजे गए पत्र में संक्रमण स्थिति के आकलन में अंतर मंत्रालय दल को सहयोग देने को कहा था। केन्‍द्र ने मध्‍य प्रदेश, महाराष्‍ट्र, राजस्‍थान और पश्चिम बंगाल में लॉकडाउन लागू कराने की समीक्षा के लिए 6 अंतर मंत्रालय दल भेजे हैं।
मध्‍य प्रदेश, महाराष्‍ट्र और राजस्‍थान भेजी गई टीम ने राज्‍य सरकारों के सहयोग से आकलन शुरू कर दिया था लेकिन पश्चिम बंगाल सरकार ने टीम को स्थिति की समीक्षा की अनुमति नहीं दी थी।
केन्‍द्रीय मंत्रालय दलों में स्‍वास्‍थ्‍य विशेषज्ञ और राष्‍ट्रीय आपदा प्रबंधन प्राधिकरण के अधिकारी शामिल हैं। ये दल आवश्‍यक वस्‍तुओं की आपूर्ति, सुरक्षित दूरी बनाए रखने, स्‍वास्‍थ्‍य संबंधी बुनियादी ढांचा और अस्‍पतालों की तैयारी जैसे मुद्दों पर भी ध्‍यान देंगे। नमूनों के परीक्षण संबंधी आंकड़ों, परीक्षण किट, स्‍वास्‍थ्‍य कर्मियों की सुरक्षा, मास्‍क और अन्‍य सुरक्षा उपकरणों की उपलब्‍धता तथा कामगारों और गरीबों के लिए बनाए गए राहत शिविरों की स्थिति का भी आकलन किया जाएगा।
