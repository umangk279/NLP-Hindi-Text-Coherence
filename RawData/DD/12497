पूर्व प्रधानमंत्री अटल बिहारी वाजपेयी की अस्थि कलश यात्रा में लोगों का सैलाब उमड़ रहा है. अपने प्रिय नेता को श्रद्धांजलि देने के लिए लोगों में ऐसा जोश दिखा कि मौसम खराब होने के बावजूद सभी कलश यात्रा के साथ-साथ चल रहे थे. अटलजी के अस्थि कलश के साथ लखनऊ पहुंचे गृहमंत्री राजनाथ सिंह. देश के अन्य हिस्सों में भी अटल जी को श्रदांजलि देने के लिए लोग अस्थि कलश यात्रा में शामिल हुए. 
भारतीय जनता पार्टी की ओर से देश के तमाम राज्यों में गुरुवार को अटल जी की अस्थि कलश यात्रा निकाली गई, जिसमें लोगों ने नम आंखों से अटल जी को श्रद्धांजलि दी.
पूर्व प्रधानमंत्री अटल बिहारी वाजपेयी का अस्थि कलश गुरुवार को उनकी राजनीतिक कर्मभूमि लखनऊ लाया गया. गृहमंत्री एवं लखनऊ से सांसद राजनाथ सिंह और बीजेपी के प्रदेश अध्यक्ष महेंद्र नाथ पाण्डेय, वाजपेयी जी के परिजनों के साथ अस्थि कलश लेकर यहां पहुंचे. वाजपेयी के अस्थि कलश को विशेष वाहन पर रखा गया. यात्रा में बड़ी संख्या में लोग शामिल हुए. लखनऊ की जनता ने उन्हें पांच बार चुनकर लोकसभा भेजा था. यात्रा में शामिल लोग 'अटल जी, अमर रहें', 'जब तक सूरज चांद रहेगा, अटल तेरा नाम रहेगा' के नारे लगा रहे थे. विभिन्न रास्तों से होते हुए ये अस्थि कलश यात्रा भाजपा के उत्तर प्रदेश कार्यालय पहुंची, जहां उन्हें श्रद्धांजलि दी गई.
मध्यप्रदेश की राजधानी भोपाल में भाजपा कार्यालय से अटल जी के अस्थि कलश को प्रदेश की अलग-अलग नदियों में प्रवाहित करने के लिए ले जाया गया.
कोलकाता में ''अटलजी जिंदाबाद'' के नारों के साथ पूर्व प्रधानमंत्री अटल बिहारी वाजपेयी की ''अस्थि-कलश यात्रा'' निकाली, जिसमें बड़ी संख्या में लोग शामिल हुए और उन्हें श्रद्धांजलि दी.
पटना में वाजपेयी जी के अस्थि कलश को पार्टी कार्यालय से प्रदेश की अलग-अलग नदियों में प्रवाहित करने के लिए ले जाया गया. हाजीपुर के कोनहारा घाट पर बिहार बीजेपी अध्यक्ष नित्यानंद राय और केंद्रीय मंत्री रामविलास पासवान ने अटल जी की अस्थियां विसर्जित की.
झारखंड की राजधानी रांची में बीजेपी की ओर से अटल जी की याद में शोक सभा का आयोजन किया गया.
ओडिशा के पुरी में केंद्रीय मंत्री धर्मेंद्र प्रधान और अन्य लोग कलश यात्रा में शामिल हुए और बाद में समुद्र में अटल जी की अस्थियों का विसर्जन किया गया.
कर्नाटक में भी भाजपा नेताओं की अगुवाई में कलश यात्रा निकाली गई, जिसके बाद अस्थि कलश को त्रिवेणी संगम समेत अन्य नदियों में विसर्जित करने के लिए ले जाया गया.
पणजी में केंद्रीय मंत्री श्रीपद नाईक अटल जी का अस्थि कलश लेकर पहुंचे, जहां लोगों ने श्रद्धांजलि दी.
पंजाब के अमृतसर में भी अटल जी की अस्थि कलश यात्रा निकाली गई, जहां लोगों ने अपनी श्रद्दांजलि दी.
शिमला में भी सीएम जयराम ठाकुर समेत तमाम नेताओं ने अस्थि कलश यात्रा निकली और रिज पर लोगों ने अटल जी को श्रद्धांजलि दी.
त्रिपुरा की राजधानी अगरतला में भी अटल जी अस्थि कलश यात्रा निकली, जिसमें हजारों लोग सड़क किनारे वाजपेयी जी को श्रद्धांजलि देने के लिए मौजूद रहे.
दरअसल बीजेपी ने वाजपेयी जी की अस्थियों को हर राज्य के हर तालुका तक पहुंचाने का लक्ष्य रखा है. इसी इरादे से देश के अलग-अलग हिस्सों में अस्थि कलश यात्राएं निकाली जा रही हैं और लोग अपने प्रिय नेता को अंतिम श्रद्धांजलि दे रहे हैं.
