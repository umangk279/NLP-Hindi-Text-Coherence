दुनियाभर में कोरोना वायरस के खतरे को देखते हुए डब्ल्यूएचओ ने इसे वैश्विक संकट घोषित कर दिया है. भारत में केंद्र सरकार पूरी तरह से सतर्क है और संदिग्ध लोगों की जांच और इलाज की पूरी व्यवस्था की गई है. चीन के वुहान शहर में फंसे भारतीयों को एयर इंडिया के विशेष विमान से स्वदेश लाया जा रहा है. 
कोरोना वायरस के फैलाव और खतरे को देखते हुए अब विश्व स्वास्थ्य संगठन यानि डब्ल्यूएचओ ने अपनी आपात समिति की बैठक कर इसे वैश्विक संकट घोषित कर दिया है. चीन ने पहली बार कोरोना वायरस के बारे में पिछले साल दिसंबर के अंत में डब्ल्यूएचओ को जानकारी दी थी. इसके बाद से अभी तक 18 देशों में कोरोना वायरस के मामले दर्ज हो चुके हैं. कोरोना वायरस सिर्फ चीन में ही अभी तक 213 लोगों की मौत हो चुकी है.
भारत में स्थिति पर केंद्र सरकार की पूरी नजर है और सरकार ने देशभर में कोरोना वायरस की जांच के लिए प्रयोगशाला सुविधाएं बढ़ाने का फैसला किया है. कैबिनेट सचिव राजीव गौबा ने संबंधित मंत्रालयों के सचिवों के साथ एक उच्च स्तरीय समीक्षा बैठक कर हालात का जायजा लिया. एयर इंडिया का विशेष विमान भारतीय नागरिकों को निकालने के लिए कोरोना वायरस से प्रभावित चीन का वुहान पहुंच गया है, जिसमें पहली बार में 366 लोगों को भारत वापस लाया जा रहा है. ये लोग शनिवार तड़के भारत पहुंच जाएंगे. गौरतलब है कि चीन के वुहान में करीब 600 भारतीय फंसे हुए हैं.
इस बीच चीन के वुहान से देश लौटने वाले भारतीयों की जांच के लिए सेना ने बड़ी तैयारी की है. चीन ने वापस लाए जा रहे भारतीयों को मानेसर और छावला में 14 दिनों तक रखा जाएगा. आईटीबीपी ने भी दिल्ली में 600 लोगों के इलाज के लिए अलग से बिस्तर की व्यवस्था की है. सेना ने हरियाणा के मानेसर में एक केंद्र बनाया है जहां चीन से आए लोगों पर निगरानी रखी जाएगी. सबसे पहले यात्रियों की हवाई अड्डे पर जांच की जाएगी और उसके बाद उन्हें मानेसर स्थित केंद्र में लाया जाएगा. अगर किसी के कोरोना वायरस से ग्रसित होने की आशंका होगी तो उसे दिल्ली कैंट स्थित अस्पताल में बने एक अलग वॉर्ड में शिफ्ट किया जाएगा. इसके अलावा सफदरजंग अस्पताल में 50 बेड की क्रिटिकल केयर सुविधा भी रखी गई है, जहां संदिग्ध मरीजों की हर रोज़ जांच होगी.
गौरतलब है कि चीन समेत विश्व में कोरोना वायरस का प्रकोप बढ़ता जा रहा है और अब तक 9,720 मामले चीन से हैं, जहां से इस वायरस का प्रसार हुआ है.
चीन के अलावा दूसरे देशों में भी लगभग 100 मामले सामने आए हैं. कई देशों ने अपने नागरिकों से वुहान नहीं जाने के लिए कहा है. इसके अलावा कई देशों ने वुहान से आने वाले लोगों पर भी प्रतिबंध लगा दिया है. इस बीच रूस ने चीन के साथ अपने पूर्वी बॉर्डर को भी बंद कर दिया है.
