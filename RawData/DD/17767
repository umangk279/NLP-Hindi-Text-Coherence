रक्षा मंत्री अरूण जेटली ने कहा भारतीय सशस्त्र सेनाएं किसी भी आपात स्थिति से निपटने के लिए हैं सक्षम। नियंत्रक एवं महालेखा परीक्षक यानी कैग की रिपोर्ट में रक्षा अधिकारियों और गोला बारूद की उपलब्धता पर लोक सभा में उठाए गए सवालों के मद्देनजर रक्षा मंत्री ने ये जवाब दिया।  
 रक्षा मंत्रालय ने कहा है कि देश के संवेदनशील सैन्य ठिकानों पर सुरक्षा को मजबूत करने के लिए सरकार ने थलसेना, नौसेना और वायुसेना को ‘पर्याप्त’ वित्तीय ताकत दी है। मंत्रालय ने कल कहा कि संवेदनशील रक्षा संपत्तियों की पूर्ण सुरक्षा का काम प्राथमिकता एवं समयबद्ध तरीके से किया जाना सुनिश्चित करने के लिए रक्षा मंत्री अरूण जेटली ने कड़ी समय सीमा तय की है।
तीनों सेवाओं के उप प्रमुखों को आदेश देने, उपकरण खरीदने और असैन्य काम करने के अधिकार दिए गए हैं। इसके लिए उन्हें रक्षा मंत्रालय से मंजूरी लेने की जरूरत नहीं है।
मंत्रालय ने एक बयान में कहा, ‘‘एक अभूतपूर्व कदम उठाते हुए रक्षा मंत्रालय ने संवेदनशील सैन्य ठिकानों के परिसरों की सुरक्षा के काम को अंजाम देने के लिए सैन्य बलों को पर्याप्त वित्तीय ताकत देने का फैसला किया है।’’ आधिकारिक सूत्रों ने कहा कि इस फैसले के बाद तीनों उप प्रमुख संवेदनशील सैन्य अड्डों पर परिसर की सुरक्षा मजबूत करने के लिए कम से कम 800 करोड़ रूपए वार्षिक तौर पर खर्च कर सकेंगे।
पिछले साल पठानकोट वायुसैन्य अड्डे पर हमले के बाद बलों द्वारा चिन्हित कुल 3000 संवेदनशील अड्डों में थलसेना, नौसेना और वायुसेना के 600 अति संवेदनशील ठिकाने शामिल हैं। 
