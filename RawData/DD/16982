अमेरिकी रक्षा मंत्री जेम्स मैटिस तीन दिन के भारत दौरे पर हैं। उन्होंने रक्षा मंत्री निर्मला सीतारमण से मुलाक़ात की। दोनों देशों के बीच उच्च-स्तरीय बातचीत भी हुई। जेम्स मैटिस भारत-अमेरिका रक्षा संबंधों को अगले स्तर तक ले जाने की कोशिश करेंगे। 
 हाल के कुछ सालों में भारत और अमेरिका के रक्षा संबंध काफी प्रगाढ़ हुए हैं। इन्हीं संबंधों को और गति देने के लिए अमेरिकी रक्षा मंत्री जेम्स मैटिस तीन दिन की भारत की यात्रा पर हैं। जेम्स मैटिस ने गुरुवार को रक्षा मंत्री निर्मला सीतारमण के साथ द्विपक्षीय रक्षा संबंधों समेत व्यापक विषयों पर चर्चा की। दोनों नेताओं के बीच बातचीत में रक्षा संबंधों को और मज़बूत करने के तौर-तरीकों के साथ ही आतंकवाद को बढ़ावा दे रहे पाक तथा अफ़ग़ानिस्तान से जुड़े अहम मुद्दों पर भी चर्चा हुई। इस दौरान भारत ने साफ़ किया कि वह अफ़ग़ानिस्तान में शांति की कोशिशें जारी रखेगा लेकिन वहां अपने सैनिक नहीं भेजेगा।
