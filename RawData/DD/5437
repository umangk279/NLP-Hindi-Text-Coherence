पराली प्रबंधन को कैसे बेहतर तरीसे से किसानों तक पहुंचाया जाए इसके लिए देशभर के किसानों का पराली पर एक सम्मेलन नई दिल्ली में आय़ोजित हुआ। जहां किसानों को हैप्पी सीडर तकनीक के बारे में बताया गया है। साथ ही केन्द्र सरकार की तरफ से उन्हें तकनीकी सहायता भी मुहैया कराई जा रही  है। 
अब ओला उबर के तर्ज पर किसानों को कृषि कार्य के लिए मशीन मिलेगी। कस्टम हायरिंग सेंटर के जरिए किसानों को कृषि कार्य के लिए मशीन दी जाएगी। हर साल उत्तर भारत में पराली जलाने और उससे बढ़ने वाले प्रदूषण की समस्या से निपटने के लिए दिल्ली में किसानों का एक सम्मेलन आयोजित किया गया। इस सम्मेलन में देशभर के किसानों ने पराली ना जलाने और हैप्पी सीडर तकनीक को अपनाने का संकल्प लिया।
उत्तर भारत में खेतों में पराली यानि फ़सलों के अवशेष जलाना एक गंभीर समस्या बन चुकी है, खासकर सर्दियों के मौसम में होने वाली इस प्रक्रिया का असर दूर-दूर तक होता है। धुएं से प्रदूषित हवा और कोहरा जनजीवन को बुरी तरह प्रभावित करता है। सेहत पर गंभीर असर डालने वाले इस स्मॉग को जड़ से उखाड़ने के प्रयास लगातार होते रहे हैं।
हैप्पी सीडर का तकनीक का उपयोग अब पंजाब और हरियाणा के किसान कर रहे है। "हैप्पी सीडर" जैसे नाम से ही साफ होता है कि तंदुरुस्ती और खुशहाली के लिए तैयार की गयी एक ऐसी तकनीक जिसमें फसल के अवशेषों को जलाने की ज़रूरत नहीं होती।
ट्रैक्टर के जरिए इस्तेमाल किए जाने वाला ये उपकरण खेत में पड़े धान के अवशेषों को काट कर इकट्ठा करता है और साथ साथ गेंहू की बुवाई भी करता जाता है और फिर उन्ही अवशेषों को बुवाई वाली जगह पर बिछा देता है । इस तरह किसान को एक बार में कई फायदे होते हैं, पराली हटानी नहीं पड़ती, बुवाई हो जाती है और कटी हुई पराली खेत में नमी बचाए रखने के साथ साथ जैविक खाद की तरह काम आ जाती है ।
जानकारों का मानना है कि  हैप्पी सीडर के इस्तेमाल से जहां एक ओर किसानों के मुनाफे में बढ़ोत्तरी होगी वहीं  वायु प्रदूषण भी कम होगा। सम्मेलन में पहुंचे किसानों ने पराली ना जलाने और हैप्पी सीडर के जरिए अपने फसलों की कटाई और बुआई करने का शपथ लिया। केन्द्र सरकार की कोशिश है कि ये तकनीक हर किसान को मिलें और उसके आय में वृद्धि हो।
 
नितेन्द्र सिंह
 
