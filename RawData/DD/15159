प्रधानमंत्री नरेंद्र मोदी और अमेरिका के राष्ट्रपति डोनाल्ड ट्रंप ने फोन पर बातचीत में मालदीव की राजनीतिक स्थिति पर चिंता व्यक्त की है. दोनों नेताओं ने मालदीव में लोकतांत्रिक संस्थाओं और कानून का सम्मान करने के महत्व पर जोर दिया. 
ह्वाइट हाउस ने बताया है कि दोनों नेताओं ने अफगानिस्तान की स्थिति और भारत-प्रशांत क्षेत्र में सुरक्षा बढ़ाने के बारे में भी बातचीत की. उन्होंने अफगानिस्तान की सुरक्षा और स्थिरता का समर्थन करने की अपनी प्रतिबद्धता फिर दोहराई.
दोनों नेताओं ने म्यामां और रोहिंज्या शरणार्थियों की पीड़ा दूर करने के तरीकों पर भी विचार-विमर्श किया. इसके अलावा उन्होंने उत्तर कोरिया को परमाणु रहित करने के लिए किए जाने वाले उपायों पर भी चर्चा की.
बयान में कहा गया है कि ट्रंप और पीएम मोदी सुरक्षा और आर्थिक सहयोग मजबूत करने पर सहमत हुए. दोनों नेता अप्रैल में दोनों देशों के रक्षा और राजनयिक अधिकारियों के बीच मंत्रिस्तर की बातचीत की प्रतीक्षा कर रहे हैं.
