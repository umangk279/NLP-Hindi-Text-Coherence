नशीले पदार्थों की तस्करी रोकने के लिए भारत ने ब्रिक्स देशों के साथ सूचनाओं के आदान प्रदान पर जोर दिया है। इस संबंध में खुफिया सूचनाओं के आदान-प्रदान के लिए हर देश में एक नोडल प्वाइंट होगा। बैठक में बनी सहमतियों और आपसी साझेदारी को बढ़ाने के लिए ब्रिक्स देशों ने भी घोषणा पत्र जारी किया।     
नारकोटिक्स और ड्रग तस्करी रोकने के लिए भारत ने रियल टाइम आधार पर ब्रिक्स देशों के बीच सूचनाओं के आदान प्रदान पर जोर दिया है। नशीले पदार्थों की तस्करी पर लगाम लगाने के लिए बने ब्रिक्स देशों के कार्य समूह की चौथी बैठक के दौरान भारत ने ये आह्वान किया। भारत ने यह भी कहा कि इस संबंध में खुफिया सूचनाओं के आदान-प्रदान के लिए हर देश में एक नोडल प्वाइंट यानी चिन्हित तंत्र होना चाहिए।
इससे रियल टाइम बेसिस पर ना सिर्फ सूचनाएं हासिल हो सकेगी बल्कि अपराधियों के खिलाफ कार्रवाई भी  की जा सकेगी। वीडियो कॉन्फ्रेंसिंग के जरिए हुई इस बैठक में भारतीय प्रतिनिधिमंडल का नेतृत्व नारकोटिक्स कंट्रोल ब्यूरो के प्रमुख राकेश अस्थाना ने किया जबकि रूस, ब्राजील, चीन और दक्षिण अफ्रीका के प्रतिनिधियों ने भी बैठक में हिस्सा लिया।
बैठक में सदस्य देशों के अंदर नशीले पदार्थों की स्थिति के साथ ही ड्रग तस्करी से जुड़े अंतरराष्ट्रीय और क्षेत्रीय कारकों को लेकर भी चर्चा हुई। ब्रिक्स देशों ने ख़ास तौर से समुद्र के रास्ते होने वाली ड्रग तस्करी को रोकने के लिए खुफिया सूचनाओं के आदान-प्रदान को तेज करने के लिए रणनीति बनाई है। इसके अलावा ड्रग तस्करों द्वारा डार्क नेट और तकनीक के दुरुपयोग को लेकर भी बैठक में बात हुई। बैठक में बनी सहमतियों और आपसी साझेदारी को बढ़ाने के लिए ब्रिक्स देशों ने घोषणा पत्र भी जारी किया है।
 
सुधाकर दास, संवाददाता
 
