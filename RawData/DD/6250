बारिश कम होने से अब तक रौद्र रूप धारण किए हई नदियों का उफान कुछ मद्धिम पड़ता दिख रहा है। हालांकि बाढ़ की विभीषिका अब भी खत्म नहीं हुई है। बिहार और पूवोत्तर में नदियों का जलस्तर कम हो रहा है लेकिन केरल में बारिश के बाद  कुछ तटीय इलाकों में कटान की ख़बरें हैं। वहीं दिल्ली और आसपास के इलाके में भी बारिश ने लोगों को खूब भिगोया। 
पिछले कई दिनों से बाढ़ की विभीषिका से जूझ रहे असम में बारिश थमने से लोगों को थोड़ी राहत मिली है। बारिश बंद होने से उफान पर बह रही नदियां अब शांत हो रही हैं। ब्रम्हपुत्र का पानी उतार पर है लेकिन लोग अभी भी बाढ़ से जूझ रहे हैं। बरपेटा जिले के 568 गांवों  के 10 लाख से अधिक लोग सीधे तौर पर बाढ़ से प्रभावित है। बाढ़ पीड़ितों की मदद के लिए सेना ने मोर्चा संभाल रखा है। 121 सहायता शिविरों में 13 हज़ार से अधिक लोग शरण लिए हुए हैं। लोगों की मदद के लिए सेना ने जिले के कई इलाकों में चिकित्सा शिविर लगाए।
वहीं केरल में लोगों को बारिश के बाद तटीय इलाकों में कटान की समस्या से जूझना पड़ रहा है। मौसम विभाग ने यहां 22 जुलाई तक कुछ जिलों के लिए भारी बारिश के लिए रेड और ऑरेंज अलर्ट घोषित किया था। हालांकि ज्यादातर जिलों में बारिश कम होने की खबर है। वहीं तिरुवनंतपुरम, कोल्लम और मलप्पुरम के तटीय इलाकों में कटान की ख़बरें हैं। बात राजधानी दिल्ली की करें तो सोमवार को लगातार दूसरे दिन बारिश से तापमान में गिरावट रही और तपती गर्मी से लोगों को राहत मिली।
कुल मिलाकर बाढ़ से राहत मिलती नज़र आ रही है, हालांकि इससे प्रभावित लोगों के लिए अभी भी मुश्किलें खत्म नहीं हुई हैं।
