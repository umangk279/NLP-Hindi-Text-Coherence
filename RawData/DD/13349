प्रधानमंत्री नरेंद्र मोदी ने शनिवार को पश्चिमी उत्तर प्रदेश के शाहजहांपुर में किसान कल्याण रैली की. रैली में पीएम ने न्यूनतम समर्थन मूल्य में इज़ाफ़ा और किसानों की आमदनी बढ़ाने के सरकार के प्रयासों को लोगों के बीच रखा. इसके साथ ही प्रधानमंत्री ने विपक्ष द्वारा लाए गए अविश्वास प्रस्ताव पर कहा कि अहंकार से भरा विपक्ष अपने भविष्य का फ्लोर टेस्ट कर रहा था. 
शाहजहांपुर में किसानों की बड़ी जनसभा में प्रधानमंत्री जब अपने सधे अंदाज़ के साथ पहुंचे तो मंच सहित लोगों में भी उत्साह का संचार हो गया. उत्तर प्रदेश के मुख्यमंत्री सहित केंद्रीय कैबिनेट के मंत्री और सांसदों की मौजूदगी में प्रधानमंत्री ने विपक्ष के अविश्वास प्रस्ताव पर जमकर कटाक्ष किया. उन्होंने कहा कि ग़रीबों, किसानों और गांव के विकास के लिए संपूर्ण पारदर्शी व्यवस्था बनाई जा रही है. ऐसे में भ्रष्टाचार की जड़ें हिल रही हैं. स्वार्थी लोग परेशान हो रहे हैं और सभी का मक़सद सिर्फ मोदी हटाओ तक ही सीमित है.
प्रधानमंत्री ने कहा कि अब देश में JAM की बदौलत पूरा 1 रुपया लोगों के बैंक खातों तक पहुंचता है. उन्होंने कहा कि पिछली सरकारों ने किसानों के हितों का कतई ख़्याल नहीं रखा. वे अब सिर्फ घडियाली आंसू बहा रहे हैं. प्रधानमंत्री ने कहा कि ऐतिहासिक फ़ैसला लेते हुए देश के गन्ना किसानों को लागत मूल्य के ऊपर लगभग 80% सीधा लाभ मिलेगा. गन्ने का लाभकारी मूल्य 20 रुपये से बढ़ाकर 275 रुपये प्रति क्विंटल कर दिया गया. ये मूल्य 10 फीसदी रिकवरी पर तय किया गया है. इसका सीधा लाभ देश के 5 करोड़ गन्ना किसानों को होगा.
उन्होंने कहा कि किसानों के प्रति असंवेदनशील सोच और स्पष्ट नीयत की कमी के साथ भ्रष्टाचार ही वजह थी कि देश में 80 हज़ार करोड़ की सिंचाई परियोजनाएं लटकी पड़ी थीं. प्रधानमंत्री ने कहा कि भाजपा की सरकारें गांव और किसान को प्राथमिकता दे रही हैं.
प्रधानमंत्री ने कहा कि अब यूरिया की कालाबाज़ारी रुकी है, चीनी मिलों में एथेनॉल का उत्पादन 40 करोड़ लीटर से बढ़कर 160 करोड़ लीटर हो चुका है जिसका सीधा फायदा गन्ना किसानों तक पहुंच रहा है. साथ ही गांव का विद्युतीकरण और ग्रामीण आवास से नए भारत का भी लक्ष्य तेज़ी से पूरा हो रहा है.
