प्रधानमंत्री नरेंद्र मोदी हर साल दीपावली का त्योहार मनाने के लिए किसी ख़ास स्थान पर पहुंचते हैं. इस बार प्रधानमंत्री दीपावली पर केदारनाथ पहुंचे हैं, जो इस वक़्त बर्फ से ढका है और वहां तापमान शून्य से भी नीचे है. 
इसे बाबा केदारनाथ के प्रति अगाध आस्था कहें या फिर देवभूमि से ख़ास लगाव, प्रधानमंत्री नरेंद्र मोदी को यहां की वादियां अक्सर खींच लाती हैं. प्रकाश पर्व दीपावली पर प्रधानमंत्री नरेंद्र मोदी केदारनाथ धाम पहुंच रहे हैं. जिस समय केदारनाथ का तापमान शून्य से भी 10 डिग्री नीचे है, उस समय प्रधानमंत्री बाबा केदारनाथ के दर्शन के लिए पहुंचे हैं. प्रधानमंत्री नरेंद्र मोदी ने बाबा के धाम पहुंच कर विधिवित पूजा-अर्चना की.
केदारनाथ में इस समय जोरदार बर्फबारी हो रही है और पारा शून्य से काफी नीचे पहुंच चुका है. पहाड़ों के ऊपर से गुजरते बादलों ने पूरे आसमान को ढक लिया है। साल 2013 की तबाही के बाद केदारपुरी का पुनर्निर्माण कार्य चल रहा है और ये पीएम के ड्रीम प्रोजेक्ट में शुमार है. अपने पिछले केदारनाथ दौरे के दरम्यान पीएम मोदी ने वहां पर कई विकास और पुननिर्माण कार्यों का शिलान्यास किया था. इनमें से तमाम विकास कार्य पूरे हो चुके हैं, तो कई जोर-शोर से जारी हैं. 2013 की त्रासदी के बाद से ही निम यानि नेहरू पर्वतारोहण संस्थान केदारपुरी के पुननिर्माण के कार्यों में लगा रहा। हादसे के बाद केदारपुरी में बुनियादी सुविधाएं बहाल करने और दोबारा यात्रा शुरू कराने में निम की अहम भूमिका रही है.
मंदाकिनी घाट से लेकर मंदिर तक करीब 70 फुट चौड़ा मार्ग बनकर तैयार है. पहले ये मार्ग मात्र 10 फुट के आपपास था, जिससे तीर्थयात्रियों को दिक्कत होती थी. सड़क के किनारे स्ट्रीट लाइट लगा दी गई है. इसके साथ ही भवनों को नए सिरे से बनाने का काम जारी है, जबकि कुछ भवन बन चुके हैं.फाटा से लेकर केदारनाथ तक 16 किलोमीटर के रास्ते में जगह-जगह टिन शेड और यात्रियों के खाने-पीने से लेकर चिकित्सा का पूरा इंतज़ाम है. इन्हीं इंतज़ामों की वजह से 2013 के बाद इस साल सबसे ज्यादा संख्या में भक्त केदारनाथ पहुंचे हैं.कड़ाके की ठंड और बर्फबारी के बीच बाबा के दर्शनों के लिए पहुंच रहे भक्त तमाम इंतजामों से खुश हैं.
प्रधानमंत्री मोदी का उत्तराखंड में हिमालय की कंदराओं से दशकों पुराना नाता रहा है. 2013 में हुई तबाही के बाद भी नरेंद्र मोदी गुजरात के मुख्मंत्री के तौर पर वहां गए थे. प्रधानमंत्री बनने के बाद भी वे दो बार बाबा के दर्शनों के लिए पहुंचे हैं और तीसरी बार पूजा के लिए पहुंचे हैं.
