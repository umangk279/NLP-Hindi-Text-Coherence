अमेरिका के राष्ट्रपति डोनाल्ड ट्रंप ने अपनी पत्नी मेलानिया ट्रंप के साथ इराक का किया अचानक दौरा, सैनिकों से मिलकर दी क्रिसमस की बधाई। 
अमेरिकी राष्ट्रपति डोनाल्ड ट्रंप ने क्रिसमस के मौके पर इराक़ में मौजूद अमेरिकी सैनिकों से मुलाक़ात की. ट्रंप पूर्व निर्धारित कार्यक्रम के बिना इराक़ पहुंचे. उनके साथ अमरीका की फर्स्ट लेडी मेलानिया ट्रंप भी थीं. व्हाइट हाउस ने जानकारी दी है कि ट्रंप और मेलानिया 'क्रिसमस को देर रात' इराक़ पहुंचे. वो इराक़ में मौजूद सैनिकों को 'उनकी सेवाओं, उनकी कामयाबी और उनकी कुर्बानियों' के लिए शुक्रिया अदा करने गए थे.
ट्रंप ने कहा है कि अमेरिका की इराक़ से सैनिकों को हटाने की कोई योजना नहीं है. ट्रंप का इराक़ दौरा उस वक़्त हुआ जब मध्य पूर्व की रणनीति पर मतभेद को लेकर कुछ दिन पहले ही अमेरिकी रक्षा मंत्री जिम मैटिस ने इस्तीफ़ा देने का एलान किया था.
