 कोविड-19 के खिलाफ लडाई में सरकार का मूल मंत्र 'जान भी जहान भी', प्रधानमंत्री नरेन्‍द्र मोदी ने यह बात कोविड-19 से निपटने की रणनीति पर विचार-विमर्श करने के लिए राज्‍यों के मुख्‍यमंत्रियों के साथ वीडियो कांफ्रेंस के दौरान कही.   
प्रधानमंत्री नरेन्‍द्र मोदी ने कोविड-19 से निपटने की रणनीति पर विचार-विमर्श करने के लिए राज्‍यों के मुख्‍यमंत्रियों के साथ वीडियो कांफ्रेंस की है। कई राज्‍यों ने प्रधानमंत्री से लॉकडाउन और दो सप्‍ताह बढ़ाने का अनुरोध किया है। प्रधानमंत्री ने कहा है कि लॉकडाउन और दो सप्‍ताह बढ़ाने पर राज्‍यों के बीच सहमति लगती है। उन्‍होंने कहा कि कोरोना वायरस के खिलाफ हमारा संघर्ष तब तक मजबूत रहेगा जब तक देश का प्रत्‍येक नागरिक अपनी जिम्‍मेदारी निभायेगा और सरकार तथा प्रशासन के निर्देशों का पालन करेगा। पीएम मोदी ने लॉकडाउन तथा परस्‍पर सुरक्षित दूरी पर जोर देते हुए कहा कि लोगों का जीवन बचाने के लिए यह आवश्‍यक है। उन्‍होंने कहा कि सरकार का मंत्र जान है तो जहान है के स्‍थान पर जान भी और जहान भी होगा।
