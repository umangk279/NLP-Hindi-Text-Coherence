डॉक्‍टर श्यामा प्रसाद मुखर्जी की जयंती पर प्रधानमंत्री नरेंद्र मोदी ने उन्हें नमन किया। डॉक्टर श्यामा प्रसाद मुखर्जी का जन्म  6 जुलाई 1901 में कोलकाता में हुआ था. पीएम मोदी के अलावा बीजेपी के कई प्रमुख नेताओं ने डॉक्टर श्यामा प्रसाद मुखर्जी को याद किया.    
उपराष्‍ट्रपति एम वेंकैया नायडू और प्रधानमंत्री नरेन्‍द्र मोदी ने राष्‍ट्रवादी नेता डॉक्‍टर श्‍यामा प्रसाद मुखर्जी की जयंती पर भावभीनी श्रद्धांजलि अर्पित की है। उपराष्ट्रपति नायडू ने कहा कि महान देश भक्‍त और शिक्षाविद डॉ श्‍यामा प्रसाद मुखर्जी ने देश की एकता संरक्षित रखने और भारत में जम्‍मू-कश्‍मीर के पूर्ण एकीकरण के लिए अथक प्रयास किया।
प्रधानमंत्री ने कहा कि देश की प्रगति में डॉक्‍टर श्‍यामा प्रसाद मुखर्जी का अनुकरणीय योगदान रहा है। उन्‍होंने देश की एकता सुदृढ़ करने का अनवरत प्रयास किया। प्रधानमंत्री ने कहा कि उनके विचारों और आदर्शो से करोड़ों देशवासियों को प्रेरणा मिली।
सूचना और प्रसारण मंत्री प्रकाश जावडेकर ने कहा कि महान राष्‍ट्रवादी नेता ने अपना पूरा जीवन देश की एकता और अखंडता के लिए समर्पित किया।
बीजेपी अध्यक्ष जेपी नड्डा ने भारतीय जनसंघ के संस्थापक श्यामा प्रसाद मुखर्जी को पार्टी मुख्यालय में उनकी जयंती पर पुष्पांजलि अर्पित की।
केंद्रीय मंत्री डॉ. हर्षवर्धन, दिल्ली बीजेपी के अध्यक्ष आदेश कुमार गुप्ता और अन्य बीजेपी नेताओं ने डॉ. श्यामा प्रसाद मुखर्जी को शहीदी पार्क में उनकी जयंती पर श्रद्धांजलि दी।
 
