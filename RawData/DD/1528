देश में कोविड-19 महामारी के रोगियों की स्‍वस्‍थ होने की दर करीब 48 प्रतिशत हो गई है। पिछले 24 घंटों में इस महामारी से ठीक हुए लोगों की कुल संख्‍या तीन हजार 804 हो गई। इस तरह अब तक कुल एक लाख चार हजार रोगी स्‍वस्‍थ हो चुके हैं।  
इस समय एक लाख छह हजार 737 रोगियों का अस्‍पतालों में इलाज चल रहा है। भारतीय आयुर्विज्ञान अनुसंधान परिषद-आई सी एम आर ने देश में कोरोना वायरस से संक्रमित मामलों का पता लगाने के लिए परीक्षण क्षमता में और विस्‍तार किया है। 498 सरकारी और 212 निजी प्रयोगशालाओं में इस बीमारी के परीक्षण की सुविधा उपलब्‍ध हो गई है। पिछले 24 घंटों में एक लाख 39 हजार 485 नमूनों का परीक्षण किया गया। इस तरह देशभर में अब तक 42 लाख 42 हजार नमूनों की जांच की जा चुकी है।
 दिल्‍ली में पिछले 24 घंटों में कोरोना वायरस के एक हजार पांच सौ 13 नये मामले आने के बाद कुल संक्रमितों की संख्‍या 23 हजार 645 हो गई है।
9 हजार 542 संक्रमित लोग अब तक ठीक हो चुके हैं। दिल्‍ली सरकार के अनुसार ठीक होने वालों की दर 40 दशमलव तीन पांच प्रतिशत हो गई है। पिछले 24 घंटों में 299 लोग स्‍वस्‍थ हुए हैं जबकि पचास लोगों की इस वायरस से मौत हो गई है। मृतकों की कुल संख्‍या 606 हो गई है। दिल्‍ली सरकार ने कहा है कि कोविड 19 के रोगियों के लिए आठ हजार 386 बिस्‍तर उपलब्‍ध हैं जिनमें से चार हजार 940 बिस्‍तर खाली हैं।
 आंध्रप्रदेश में पिछले 24 घंटों के दौरान 98 और कोरोना मरीजों की पुष्टि हुई। 9 हजार 9 सौ 86 लोगों की जांच की गई। कम से कम 29 लोगों को उपचार के बाद छुट्टी दे दी गई। राज्‍य में कुल संक्रमितों की संख्‍या तीन हजार तीन सौ 77 है और लगभग दो हजार दो सौ 73 लोगों को उपचार के बाद छुट्टी दे दी गई है। एक हजार 33 लोगों का इलाज चल रहा है।
 नगालैंड में आज कोविड के 22 नये मामलों का पता चला हैं। इसे मिलाकर राज्‍य में कोरोना संक्रमित लोगों की संख्‍या 80 हो गई हैं। राज्‍य के स्‍वास्‍थ्‍य मंत्री पांग्‍यू फोम ने ट्वीट में बताया कि नागा हॉस्पिटल कोहिमा और डिब्रूगढ़ में 171 नमूनों में से 22 व्‍यक्ति संक्रमित पाये गये। ये सभी चेन्‍नई से लौटे हैं।
मिजोरम में पिछले 24 घंटों के दौरान कोविड-19 से तीन और लोगों के संक्रमित होने के बाद इस वायरस से संक्रमितों की संख्‍या 16 हो गई है। 
एक ट्वीट में मुख्‍यमंत्री जोरम थंगा ने कहा कि राज्‍य सरकार अपनी पूरी क्षमता से इस महामारी के शिकार प्रत्‍येक व्‍यक्ति की सुरक्षा सुनिश्चित करेगी।
त्रिपुरा में कल कोविड-19 से 151 और लोग संक्रमित पाए गए। राज्‍य में अब तक एक दिन में सबसे अधिक मामले हैं। इसके साथ ही संक्रमितों की संख्‍या 622 हो गई है।173 लोगों को उपचार के बाद छुट्टी दे दी गई है।
