पुलिस और सुरक्षाबल के जवानों का मनोबल बढ़ाने और उनके पेशेवर रवैये को सलाम करने के मकसद से केंद्रीय गृह मंत्री राजनाथ सिंह ने पांच पुलिस पदक शुरु करने का ऐलान किया है।  
इन नए पदकों का मकसद एक तरफ जहां आतंकवाद और नक्सलवाद को जड़ से उखाड़ने में लगे सुरक्षाकर्मियों के बलिदान और शौर्य को सम्मान देना है तो साथ ही कोशिश ये भी है कि खुफिया सेवाओं के लोगों और जांच एजेंसियों में काम करनेवाले बहादुरों को भी उनके काम के बदले सम्मान दिलाया जाए। गृह मंत्रालय के मुताबिक इन पुरस्कारों का मकसद पुलिस सेवा में पेशेवर रुख और उत्कृष्टता को बढावा देना है, ताकि  ऐसे सुरक्षा बलों, जो तनावपूर्ण स्थितियों और दुर्गम क्षेत्रों में अच्छा कार्य करते हैं, उनका हौसला बढ़े और पहचान भी मिले।
पांच नए पुलिस पदक
(1.)केंद्रीय गृह मंत्री विशेष ऑपरेशन पदकः महत्वपूर्ण या बड़े स्तर के  सफल अभियान के संचालन जिसका राज्य/संघ शासित प्रदेश, क्षेत्र या देश की सुरक्षा पर प्रत्यक्ष प्रभाव पड़ता हो, या बड़े राहत अभियानों में भागीदारी के लिए केंद्र/राज्य बलों के पुलिस या सुरक्षा जवानों को केंद्रीय गृह मंत्री द्वारा हस्ताक्षरित एक स्क्रॉल।
(2.) पुलिस आंतरिक सुरक्षा सेवा पदक- : जम्मू एवं कश्मीर, पूर्वोत्तर क्षेत्र और वामपंथी उग्रावाद से प्रभावित क्षेत्रों में 2 साल की सेवा करने पर ये पदक दिया जाएगा। ये इस बात का प्रतीक होगा कि देश की आंतरिक सुरक्षा को मजबूत करने के लिए कितना बड़ा योगदान दिया गया है
(3.) असाधारण आसूचना कुशलता पदक- गृह मंत्री द्वारा हस्ताक्षरित स्क्रॉल केंद्रीय और राज्य खुफिया विबाग के उन कर्मियों को दिया जाएगा , जो अपने जान को जोखिम में डालकर आतंकवाद, नक्सलवाद और उग्रवाद प्रभावित क्षेत्रों से सूचना जुटाते हैं।
(4.) उत्कृष्ट एवं अति उत्कृष्ट सेवा पदक- 15 साल के शानदार पेशेवर करियर और सेवाओं के लिए उत्कृष्ट और 25 साल की असाधारण सेवाओं के लिए अति उत्कृष्ट सेवा पदक दिए जाएंगे
(5.) जांच में उत्कृष्टता के लिए केंद्रीय गृह मंत्री का पदक- एनआईए, सीबीआई और राज्य की जांच एजेंसी के कर्मियों को उनके बेहतरीन कार्यों के लिए ये सम्मान दिया जाएगा।
देश की पुलिस और सुरक्षा सेवाओं में लगे 30 लाख जवानों को ये पदक प्रोत्साहित तो करेंगे ही, एक तरह से ये उनके बलिदानों और असाधारण शौर्य को भी सम्मान होगा।
