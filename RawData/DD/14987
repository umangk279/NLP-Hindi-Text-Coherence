पं.दीन दयाल उपाध्याय राष्ट्रीय शारीरिक दिव्यांगजन संस्थान द्वारा नई दिल्ली में आयोजित इस रोजगार मेले में काफी संख्या में पहुंचे दिव्यांग 
सामाजिक न्याय और अधिकारिता मंत्रालय के पंडित दीन दयाल उपाध्याय राष्ट्रीय शारीरिक दिव्यांगजन संस्थान की ओर से नई दिल्ली में दिव्यांगों के पुनर्वास के लिए रोजगार मेले का आयोजन किया गया। इस मेले में काफी संख्या में कॉर्पोरेट क्षेत्र की कंपनियां शामिल हुई। आंखों में रोजगार पाने की चाह के साथ दूसरों पर बोझ ना बनने का संकल्प लिए दिव्यांग युवक और युवतियां नई दिल्ली में आयोजित रोजगार मेले में साक्षात्कार देने पहुंचे। सामाजिक न्याय और अधिकारिता मंत्रालय के पंडित दीन दयाल उपाध्याय राष्ट्रीय शारीरिक दिव्यांगजन संस्थान द्वारा सार्थक शैक्षिक ट्रस्ट के सहयोग से एक दिवसीय रोजगार मेले का आयोजन किया गया। दिव्यांगों के पुनर्वास के लिए आयोजित इस रोजगार मेले में कॉर्पोरेट क्षेत्र से काफी प्रतिष्ठित कंपनियों के प्रतिनिधि साक्षात्कार लेने पहुंचे।
इस मेले में सामाजिक न्याय और अधिकारिता मंत्रालय के दिव्यांग सशक्तिकरण विभाग द्वारा प्रतिभागियों के लिए लागू की जा रही योजनाओं के साथ कल्याणकारी योजनाओं के तहत लाभ प्राप्त करने की प्रक्रिया की भी जानकारी प्रदान की गई। इस रोजगार मेले में आने के बाद ज्यादातर दिव्यांग उत्साहित दिखे।
