हैदराबाद की मशहूर मक्का मस्जिद पर 2007 में हुए विस्फोट के मामले में 11 साल बाद फैसला आ गया है. हैदराबाद के नामपल्ली स्थित एनआईए की विशेष अदालत ने इस मामले में मुख्य आरोपी स्वामी असीमानंद समेत सभी पांच लोगों को बरी कर दिया है. अदालत ने इन सभी आरोपियों के खिलाफ पर्याप्त सबूत न होने के कारण ये फैसला सुनाया. बचाव पक्ष ने इसे सच की जीत बताया है. 
असीमानंद सहित पांच आरोपियों को बरी किए जाने का फैसला आने के बाद एनआईए की ओर से कहा गया कि कोर्ट के फैसले की कॉपी मिलने के बाद वे आगे की कार्रवाई तय करेंगे. वहीं गृह मंत्रालय के पूर्व अवर सचिव आरवीएस मणि ने कोर्ट के फैसले पर खुशी जताई. उन्होंने कहा कि मामले में झूठे सबूत पेश किए गए थे. ब्लास्ट के इस केस में हिंदू आतंकवाद का कोई एंगल नहीं था. 
आरोपियों के बरी हो जाने के बाद इस मामले में सियासी घमासान भी तेज हो गया है. बीजेपी और संघ ने कांग्रेस पर जमकर हमला बोला है. दोनों ने भगवा आतंकवाद को लेकर कांग्रेस को निशाने पर लिया और कहा कि कांग्रेस जिस प्रकार से हिन्दू आंतकवाद के नाम पर हिन्दू धर्म को बदनाम कर तुष्टिकरण की राजनीति करने का काम कर रही थी, उसका आज पर्दाफाश हो गया है. बीजेपी ने इस मामले पर कांग्रेस से माफी मांगने को कहा है. वहीं कांग्रेस बचाव की मुद्रा में है.
गौरतलब है कि 18 मई, 2007 को मक्का मस्जिद में पाइप बम धमाका हुआ था. धमाके में मौके पर ही करीब नौ लोगों की मौत हो गई थी. वहीं 50 से ज्यादा लोग घायल हो गए थे. बाद में लोगों ने प्रदर्शन किया था जिस दौरान पुलिस को स्थिति काबू में लेने के लिए फायरिंग करनी पड़ी थी, जिसमें पांच लोग मारे गए थे. मामले की  शुरुआती जांच पुलिस ने ही की थी, लेकिन बाद में इस केस को सीबीआई को सौंप दिया गया था. साल 2011 में ये मामला एनआईए को दे दिया गया.
