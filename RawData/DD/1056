भारत ने कहा चीन के साथ चौथे दौर की वार्ता में सेना के पीछे हटने पर बनी सहमति के कार्यान्वयन पर प्रगति की हुई समीक्षा, भारत और चीन पूरी तरह से पीछे हटने के उद्देश्य को लेकर प्रतिबद्ध, ये प्रक्रिया जटिल है और इसके लिए लगातार सत्यापन की जरूरत , दोनों पक्ष राजनयिक और सैन्य स्तर पर नियमित बैठकों के जरिए इस मुद्दे को ले जा रहे हैं आगे. 
पूर्वी लद्दाख में तनाव घटाने पर भारत और चीन के बीच चौथे चरण की लंबी सैन्य बातचीत के बाद भारत ने कहा है कि दोनों देश अपने-अपने सैनिकों को पूरी तरह से पीछे हटाने के लिये प्रतिबद्ध हैं। हालांकि, यह प्रक्रिया ''जटिल'' है, जिसका निरंतर सत्यापन करने की जरूरत है। सेना की ओर से जारी बयान में कहा गया है कि वरिष्ठ कमांडरों ने पहले चरण में सीमा से सेनाओं को पीछे हटाने के लिए हुई बातचीत के कार्यान्वयन पर हुई प्रगति की समीक्षा की और पूरी तरह सीमाओं से सेनाओं को पीछे हटाने के कदमों को सुनिश्चित करने पर चर्चा की। दोनों पक्ष पूरी तरह से पीछे हटने के उद्देश्य को लेकर प्रतिबद्ध हैं। प्रक्रिया जटिल है और इसमें लगातार सत्यापन की जरूरत है। दोनों पक्ष इसे राजनयिक और सैन्य स्तर पर नियमित बैठकों के माध्यम से आगे बढ़ा रहे हैं।
भारत ने ये भी साफ किया है कि भारत और चीन एलएसी पर मौजूदा स्थिति को दूर करने के लिए स्थापित सैन्य और राजनयिक चैनलों के माध्यम से बातचीत कर रहे हैं। गौरतलब है चीन और भारतीय सेना के कमांडरों के बीच चौथे दौर की वार्ता के लिए 14 जुलाई 2020 को एक बैठक का आयोजन भारतीय इलाके चुशूल में किया गया। सीमा से सेनाओं को पीछे हटाने के लिए  05 जुलाई को हुई सहमति के अनुरूप ही भारत और चीन के विशेष प्रतिनिधियों के बीच बातचीत हुई। सैनिकों को पीछे हटाने की औपचारिक प्रक्रिया छह जुलाई को शुरू हुई थी।  पांच जुलाई को राष्ट्रीय सुरक्षा सलाहकार अजीत डोभाल और चीनी विदेश मंत्री वांग यी के बीच करीब दो घंटे तक टेलीफोन पर बातचीत हुई थी। उन्होंने इलाके में तनाव घटाने के तौर तरीकों पर चर्चा की थी.
उल्लेखनीय है कि गलवान घाटी में 15 जून को भारतीय और चीनी सैनिकों के बीच हुई हिंसक झड़प में 20 भारतीय जवानों के शहीद होने के बाद पूर्वी लद्दाख में तनाव  बढ़ गया था । इसके बाद से दोनों देश बातचीत की प्रक्रिया जारी रखे हैं और तनाव घटाने के साथ ही सीमा से सैनिकों की वापसी पर काम कर रहे हैं। इस बीच रक्षा मंत्री राजनाथ सिंह शुक्रवार को लद्दाख का दौरा करेंगे। माना जा रहा है कि वो इलाके में सुरक्षा  हालात का जायजा लेंगे । उनके साथ थल सेना प्रमुख जनरल एम एम नरवणे भी होंगे। दोनों देशों के बीच तनाव पैदा होने के बाद रक्षा मंत्री का लद्दाख का यह पहला दौरा होगा। इससे पहले तीन जुलाई को प्रधानमंत्री नरेंद्र मोदी ने लद्दाख का औचक दौरा किया था। रक्षा मंत्री शनिवार को श्रीनगर का दौरा करेंगे। रक्षा मंत्री वहां का ताजा स्थिति का  जायजा लेंगे। 
