पठानकोट न्यायालय का कठुआ दुष्कर्म मामले पर फैसला. मामले में छ: आरोपियों को दोषी ठहराया गया है। पिछले साल जनवरी में जम्मू कश्मीर के कठुआ में आठ साल की बच्ची के साथ दुष्कर्म के बाद हत्या की गई थी 
जम्मू कश्मीर के कठुआ में पिछले साल 10 जनवरी को अगवा की गई बच्ची को बंधक बनाकर दुष्कर्म किया गया था और बाद में उसकी हत्या कर दी। इसी मामले में अदालत ने आज फैसला सुनाया। पठानकोट की सत्र अदालत ने छः आरोपियों को दोषी करार दे दिया है। जबकि एक आरोपी को अदालत ने बरी कर दिया है। मामले की गंभीरता को देखते हुए पठानकोट की अदालत के आसपास सुरक्षा बढ़ा दी गई है। मामले में रोजाना आधार पर सुनवाई पंजाब के पठानकोट में जिला और सत्र अदालत में पिछले साल जून के पहले सप्ताह में शुरू हुई थी। जम्मू कश्मीर से बाहर की अदालत में सुनवाई उच्चतम न्यायालय के आदेश पर हुई थी। जिसके बाद जम्मू से करीब 100 किलोमीटर और कठुआ से 30 किलोमीटर दूर पठानकोट की अदालत में मामले को भेजा गया । 
