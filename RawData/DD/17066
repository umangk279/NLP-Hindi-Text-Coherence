मद्रास उच्च न्यायालय ने कहा, अगले आदेशों तक तमिलनाडु विधान सभा में नहीं होगा शक्ति परीक्षण। आयोग्य ठहराए गए 18 अन्नाद्रमुक विधायकों के मामले में न्यायालय ने बयान देने से मना किया। मामले की अगली सुनवाई 4 अक्टूबर को होगी।   
  तमिलनाडु में बदलते राजनैतिक घटनाक्रमों के बीच मद्रास उच्च न्यायालय ने विधानसभा में बहुमत परीक्षण पर 4 अक्टूबर तक रोक लगा दी है, साथ ही न्यायालय ने AIADMK  के उन 18 विधायकों की सीट पर चुनाव कराने पर भी रोक लगा दी है, जो पार्टी से निकाल दिये गये नेता टीटीवी दिनाकरण के वफादार थे, और जिनकी सदस्यता विधानसभा अध्यक्ष ने समाप्त कर दी थी। तमिलनाडु विधानसभा अध्यक्ष पी धनपाल द्वारा सोमवार को दिनाकरण खेमे से जुड़े अन्नाद्रमुक के 18 विधायकों को अयोग्य ठहराये जाने के फैसले को चुनौती देने वाली याचिकाओं पर सुनवाई करते हुये न्यायमूर्ति एम दुराईस्वामी ने यह आदेश दिया। विधायकों को अयोग्य ठहराये जाने पर कोई स्थगन नहीं है।
