सूचना और प्रसारण मंत्रालय में सचिव अमित खरे ने बुधवार को कान फिल्‍म महोत्‍सव में भारतीय पवेलियन का उद्घाटन किया । यह पवेलियन फिल्‍म महोत्‍सव में अंतरराष्ट्रीय फिल्‍म समुदाय को भारत और भारतीय सिनेमा के बारे में अहम जानकारी प्रदान करने के लिए एक सूचना केन्‍द्र की तरह भी काम करेगा। समारोह में आईएफएफआई की स्वर्ण जयंती पर विशेष आईएफएफआई पोस्टर जारी किया गया।  
कान फिल्म फेस्टिवल के आगाज के बाद बुधवार को भारत के सूचना एवं  प्रसारण सचिव अमित खरे ने समारोह में भारतीय पवेलियन का उद्घाटन किया। इंडिया पवेलियन की स्थापना सभी भाषा, सांस्कृतिक और क्षेत्रीय विविधता के सिनेमा को दिखाने के लिए की गई है और इसका उद्देश्य फिल्म वितरण, निर्माण, भारत में शूटिंग, स्क्रीप्ट विकास, टेक्नोलॉजी, फिल्म बिक्री प्रोत्साहन और सिंडीकेट में विदेशी-अंतरराष्ट्रीय साझेदारी को बढ़ाना है। पवेलियन का पहला दिन इस साल नवंबर 20 से 28 को होने वाले भारतीय अंतरराष्ट्रीय फिल्म महोत्सव के 50 वें संस्करण के प्रचार के नाम रहा।
समारोह में आईएफएफआई स्वर्ण जयंती पर विशेष आईएफएफआई पोस्टर जारी किया गया। इसके साथ-साथ भारत में फिल्म निर्माण प्रणाली तथा भारत में फिल्मों की शूटिंग के लिए विदेश फिल्मकारों को प्रोत्साहन के महत्व को दिखाते हुए विस्तृत फिल्म गाईड भी जारी की गई। अमित खरे ने अपने उद्घाटन भाषण में भारत में मीडिया तथा मनोरंजन उद्योग में उभर रही प्रवृत्तियों का जिक्र किया। उन्होंने कहा कि सरकार विदेशी फिल्मकारों को भारत में शूटिंग करने के लिए और अधिक प्रोत्साहन के उपाय पर विचार कर रही है।
उन्होंने ये भी कहा कि भारतीय सिनेमा में टेक्नोलोजी के उपयोग में सुधार हुआ है और इसका उपयोग भी बढ़ा है। 
इंडिया पवेलियन उद्घाटन समारोह में केंद्रीय फिल्म प्रमाणन बोर्ड के अध्यक्ष प्रसून जोशी, सूचना और प्रसारण मंत्रालय के संयुक्त सचिव अशोक कुमार परमार और दिग्गज फिल्म कलाकारों सहित कई नामचीन लोगों ने भाग लिया। इस मौके पर कान्स फिल्म मार्केट के प्रमुख जैरोम पाइलार्ड ने भी इंडिया पवेलियन कार्यक्रम में उद्घाटन सत्र को संबोधित किया। वहीं निर्माता बॉबी बेदी ने इस सत्र का संचालन किया। 
इंडिया पवेलियन समारोह 21 मई तक चलेगा। समारोह में भारतीय फिल्म की मशहूर हस्तियां कंगना रनौत, सोनम कपूर आहूजा, हुमा कुरैशी, डायना पेंटी भी अपनी उपस्थिति दर्ज कराएंगी।
