प्रधानमंत्री नरेंद्र मोदी आज प. बंगाल और ओडिशा में तूफान प्रभावित इलाकों का करेंगे हवाई सर्वेक्षण, राहत व बचाव कार्य संबंधी मुद्दों पर करेंगे समीक्षा बैठक। सुपर साइक्लोन अम्फन के बाद पश्चिम बंगाल और ओडिशा में राहत एवं बचाव कार्य जारी, पश्चिम बंगाल में तूफान के कारण 72 लोगों की मौत,बांग्लादेश में भी तूफान के चलते कई इलाके पानी में डूबे। 
सुपर साइक्लोन अम्फन से पश्चिम बंगाल और ओडिशा प्रभावित हुए हैं. अम्फान ने पश्चिम बंगाल में सबसे ज्यादा तबाही मचाई है। प्रधानमंत्री नरेंद्र मोदी साइक्लोन अम्फान को देखते हुए आज पश्चिम बंगाल और ओडिशा का दौरा करेंगे। 
इससे पहले कल पश्चिम बंगाल की मुख्यमंत्री ममता बनर्जी ने कहा था कि अम्फन चक्रवात की वजह से राज्य में अब तक 72 लोगों की मौत हो चुकी है। मुख्यमंत्री ने मृतकों को परिजनों को 2.5 लाख रुपये मुआवजे का एलान किया है। उन्होंने कहा था, ”मैंने ऐसी आपदा पहले कभी नहीं देखी थी।  मैं प्रधानमंत्री से राज्य का दौरा करने और स्थिति का जायजा लेने का अनुरोध करती हूं.” दूसरी ओर, प्रधानमंत्री नरेन्द्र मोदी ने कहा है कि अम्फन साइक्लोन के चलते पश्चिम बंगाल पर आए संकट के वक्त पूरा देश राज्य के साथ खड़ा है।  हालात सामान्य करने को लेकर प्रयास जारी हैं।
पीएम मोदी ने कहा कि एनडीआरएफ टीमें साइक्लोन से प्रभावित हिस्सों में काम कर रही हैं। उच्च अधिकारी स्थिति पर नजदीक से नजर रखे हुए हैं और पश्चिम बंगाल सरकार के साथ लगातार संपर्क में हैं। प्रभावितों की मदद में कोई कसर बाकी नहीं रखी जाएगी। वहीं, गृह मंत्री अमित शाह ने भी चक्रवात के हालात पर ओडिशा के सीएम नवीन पटनायक और पश्चिम बंगाल की सीएम ममता बनर्जी के साथ बात की है और केन्द्र की ओर से हर संभव मदद का भरोसा दिलाया है।
