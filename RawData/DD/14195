कावेरी जल विवाद को लेकर प्रबंधन बोर्ड का गठन जल्द ही हो सकता है, सुप्रीम कोर्ट में आज हुई सुनवाई में कोर्ट ने केन्द्र से कहा है कि 8 मई तक वो अपना पक्ष अदालत के सामने रखे। कावेरी नदी के पानी के बंटवारे का मुद्दा बेहद संवेदनशील है इसलिये केन्द्र ने इस मसले की सुनवाई कर्नाटक विधानसभा चुनाव के बाद करने की बात कही है। 
कावेरी जल विवाद मामले में उच्चतम न्यायालय ने  केन्द्र सरकार से कहा है  कि कावेरी जल बंटवारे के फैसले पर अमल की खातिर कावेरी प्रबंधन बोर्ड के गठन के लिये उठाये गये कदमों से उसे आठ मई को अवगत कराया जाये।  दरअसल, जनवरी में सुप्रीम कोर्ट ने कावेरी जल विवाद को निपटाने के लिए केंद्र सरकार को आदेश दिया था कि वह कावेरी नदी के पानी के मैनेमेंट के लिए कावेरी मैनेजमेंट बोर्ड का गठन करें।  यही बोर्ड तमिलनाडु , कर्नाटक , केरल और पुडुचेरी के बीच पानी के बंटवारे के कोर्ट के फैसले पर अमल की निगरानी करेगा । न्यायालय ने केन्द्र से कहा था कि तीन मई तक कावेरी प्रबंधन योजना का मसौदा पेश किया जाये। केंद्र सरकार ने अभी तक बोर्ड का गठन नहीं किया।  केन्द्र सरकार ने सुप्रीम कोर्ट से अनुरोध किया कि इस मामले पर कर्नाटक विधानसभा चुनाव के एक दिन बाद सुनवाई की जाये क्योंकि संबंधित योजना के मसौदे को केन्द्रीय मंत्रिमंडल के समक्ष मंजूरी के लिये रखा जाना है।   पीठ ने शुरू में कर्नाटक सरकार से कहा कि वह आठ मई तक तमिलनाडु को चार टीएमसी कावेरी जल उपलब्ध कराये लेकिन बाद में उसने राज्य सरकार को इस तथ्य से भी अवगत कराने का निर्देश दिया कि कितना जल छोड़ा जा सकता है। इससे पहले , सुप्रीम कोर्ट ने तमिलनाडु और कर्नाटक सरकार को यह सुनिश्चित करने के लिये कहा था कि जल बंटवारे के बारे में उसके निर्णय पर अमल के लिये कावेरी प्रबंधन बोर्ड की योजना को अंतिम रूप दिये जाने तक शांति बनी रहे।  पीठ ने कहा था कि एक बार केन्द्र द्वारा योजना का मसौदा पेश किये जाने के बाद वह सभी पक्षकार राज्यों की शिकायतों पर विचार करेगी। योजना के इस मसौदे में कावेरी जल प्रबंधन बोर्ड और निगरानी प्राधिकरण भी शामिल रहेगा। 
न्यायालय ने 16 फरवरी के निर्णय में कर्नाटक का जल हिस्सा 14.75 टीएमसी फुट बढ़ा दिया था और तमिलनाडु का हिस्सा कम कर दिया था। इसके एवज में तमिलनाडु को नदी के बेसिन से 10 टीएमसी फुट भूजल निकालने की अनुमति दे ते हुए न्यायालय ने कहा था कि पेय जल को ऊंचे पायदान पर रखना होगा।  फैसले के मुताबिक कावेरी नदी से तमिलनाडु  404.25 टीएमसी फीट  ,  कर्नाटक  284.75 टीएमसी फीट , केरल  30 टीएमसी फीट और केन्द्र शासित पुडुचेरी सात टीएमसी फीट  पानी का हकदार है ।
 अब आठ मई को कर्नाटक और केंद्र सरकार की ओर से अपना जवाब देने के बाद पूरी तस्वीर साफ हो पाएगी ।
रिपोर्ट- अनिल पुनिया और आयशा खानम 
