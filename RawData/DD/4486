भारत ने नागपुर टी-20 में बांग्लादेश को 30 रन से हराकर तीन मैचों की टी-20 सीरीज़ 2-1 से अपने नाम कर लिया है. बल्लेबाज़ी में जहां केएल राहुल और श्रेयस अय्यर का जलवा देखने को मिला, वहीं गेंदबाज़ी में दीपक चाहर और शिवम दुबे की घातक गेंदों ने टीम इंडिया के लिए जीत की राह तय की. दीपक चाहर ने मैच में 6 विकेट हासिल किए. 
एक-एक जीत के साथ भारत और बांग्लादेश सीरीज़ पर कब्ज़ा जमाने का इरादा लिए नागपुर के मैदान पर उतरे, राजकोट में मिली जीत के जोश से लबरेज़ टीम इंडिया टॉस हारकर बल्लेबाज़ी करने उतरी तो पिछली मैच के सिकंदर और टीम के कप्तान रोहित शर्मा दूसरे ही ओवर में शफीउल इस्लाम की गेंद पर बोल्ड हो गए. इस शुरुआती झटके से उबारने का काम उनके ओपनिंग जोड़दारी शिखर धवन ने संभाला 16 गेंदों पर 4 चौके की मदद से 19 रन भी बनाए लेकिन शफीउल इस्लाम का ही दूसरा शिकार बन गए. यहां से ज़िम्मेदारी और खुद को साबित करने का दबाव केएल राहुल और श्रेयस अय्यर पर आया, जिन्होंने इस मौके को बखूबी निभाया और ताबड़तोड़ अंदाज़ में केएल राहुल ने 33 गेंदों पर अर्धशतक लगा दिया. लेकिन फिफ्टी होते ही राहुल का विकेट गिर गया जो 52 पर आउट हुए. हालांकि श्रेयस अय्यर के बल्ले से रन निकलते रहे और 15वें ओवर में श्रेयस अय्यर ने अफीफ हुसैन की गेंद पर छक्कों की हैट्रिक लगा 27 गेंदों पर टी-20 का अपना पहला अर्धशतक पूरा किया. अय्यर की धमाकेदार पारी का 62 रन पर अंत हुआ. आख़िरी के तीन ओवरों में मनीष पांडे ने अच्छे हाथ दिखाए और भारत ने 20 ओवर में 5 विकेट पर 174 रन का स्कोर किया.
बांग्लादेश ने 175 रन के लक्ष्य का पीछा करने की शुरूआत ख़लील अहमद को टार्गेट करके सामने रखी और खलील ने अपने पहले ही ओवर 8 रन लुटा दिए. रोहित ने स्ट्रे्टजी बदलते हुए खलील अहमद की जगह दीपक चाहर को उतारा और दीपक ने अपने पहले ही ओवर में लिटन दास और सौम्य सरकार का विकेट निकाल बांग्लादेश करारा प्रहार किया. मोहम्मद नईम ने प्रेशर को हटाने की बेहतरीन कोशिश दिखाई और छठे ओवर में युजवेंद्र चहल की गेंदों पर लगातार तीन चौके जड़े. नईम ने 34 गेंदों पर बेहद उपयोगी अर्धशतक लगाया. मोहम्मद नईम और मोहम्मद मिथुन के बीच तीसरे विकेट के लिए हुई 98 रन की इस साझेदारी को आख़िरकार दीपक चाहर ने तोड़ा उन्होंने मिथुन को 27 पर केएल राहुल के हाथों कैच करवाया. इसके अगले ही ओवर में शिवम दुबे ने मुश्फिकुर रहीम का विकेट चटका दिया. शिवम ने अपने आख़िरी ओवर में मोहम्मद नईम और अफीफ हुसैन का विकेट निकाल भारत को मैच में वापस ला दिया. दीपक चाहर ने अंतिम ओवर में हैट्रिक लगा भारत को 30 रन से जीत दिला दी. बांग्लादेश की टीम 19.2 ओवर में 144 रन पर सिमट गई.
