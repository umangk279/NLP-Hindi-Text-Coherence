आतंकी गुटों को मदद के मुद्दे पर फिर हुई पाकिस्तान की किरकिरी , अमेरिका ने कहा, अपनी सरज़मी से पनप रहे आतंकवाद को खत्म करने की पाकिस्तान की कार्रवाई से तय होगी अमेरिका के साथ उसके रिश्तों की बुनियाद। 
अमेरिका ने पाकिस्तान की नई सरकार से सख्त लहज़े में कहा है कि दोनों देशों के बीच द्विपक्षीय संबंध इस्लामाबाद द्वारा आतंकवादियों के खिलाफ की गई कार्रवाई पर निर्भर करेंगे। ट्रंप प्रशासन के एक वरिष्ठ अधिकारी ने दोनों देशों के संबंधों को लेकर ये बयान दिया है। अमेरिका सहित कई अन्य देश लंबे समय से पाकिस्तान पर आतंकवादी गुटों को सुरक्षित पनाहगाह देने का आरोप लगाते आए हैं, जिससे उन्हें अफगानिस्तान में सीमा पार हमले करने की छूट मिलती है। इससे पहले राष्ट्रपति डोनाल्ड ट्रम्प ने पाकिस्तान पर अरबों डॉलर हासिल करने के बाद  अमेरिका को धोखा देने का आरोप लगाया था और सुरक्षा सहायता में कटौती की घोषणा की थी। गौरतलब है कि हाल ही में इस्लामाबाद की यात्रा के दौरान अमेरिका के विदेश मंत्री माइक पेम्पो ने पाकिस्तान के नए नेतृत्व को यही संदेश दिया था।  
