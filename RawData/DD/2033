प्रधानमंत्री नरेन्‍द्र मोदी और म्यांमार की स्‍टेट काउंसलर दाव आंग सान सू की के साथ टेलीफोन पर बातचीत कर भारत में मौजूद म्यांमार के नागरिकों को भारत सरकार द्वारा हरसंभव सहायता देने का आश्वासन दिया. 
दोनों राजनेताओं ने घरेलू एवं क्षेत्रीय संदर्भों में उभरते कोविड-19 परिदृश्य पर चर्चा की और इस महामारी के फैलाव को नियंत्रित करने के लिए उठाए जा रहे कदमों पर एक-दूसरे को अपडेट किया। भारत की ‘पड़ोसी पहले’ नीति के एक महत्वपूर्ण स्तंभ के रूप में म्यांमार के महत्व को रेखांकित करते हुए प्रधानमंत्री मोदी ने कोविड-19 के स्वास्थ्य और आर्थिक प्रभाव को कम करने हेतु म्यांमार को हरसंभव सहायता प्रदान करने के लिए भारत की तत्परता से अवगत कराया।
प्रधानमंत्री नरेंद्र मोदी ने भारत में मौजूद म्यांमार के नागरिकों को भारत सरकार द्वारा हरसंभव सहायता देने का आश्वासन दिया, और इसके साथ ही उन्‍होंने म्यांमार के अधिकारियों द्वारा म्यांमार में भारतीय नागरिकों को दिए जा रहे सहयोग के लिए स्टेट काउंसलर का धन्यवाद किया। दोनों राजनेताओं ने कोविड-19 से उत्‍पन्‍न वर्तमान एवं भविष्य की चुनौतियों से निपटने के लिए पारस्‍परिक संपर्क बनाए रखने और साथ मिलकर काम करने पर सहमति व्यक्त की।
