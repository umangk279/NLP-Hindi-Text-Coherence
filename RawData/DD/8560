कर्नाटक में जेडीएस और कांग्रेस गठबंधन सरकार पर छाए अनिश्चितता के बादल अब भी नहीं छटे हैं. दोनों पार्टियों ने भले ही भाजपा को सत्ता में आने से रोकने के लिए मिलकर सरकार बना ली, लेकिन कांग्रेस और जेडीएस के नेता गाहे-बगाहे एक दूसरे की टांग खींचने से बाज नहीं आ रहे हैं. कांग्रेस का एक धड़ा लगातार मुख्यमंत्री एचडी कुमारस्वामी पर दबाव बनाए हुए है. इसी बात से नाराज होकर एचडी कुमारस्वामी ने अपना दर्द सार्वजनिक रूप से बयां कर दिया और कहा कि ऐसे ही चलता रहा तो वह इस्तीफ़ा दे देंगे. 
कर्नाटक में सत्तारूढ़ जेडीएस और कांग्रेस के बीच जारी सत्ता का घमासान थमने का नाम नहीं ले रहा है. सरकार गठन के बाद से ही दोनों दलों में किसी न किसी बात पर विवाद जारी है. कांग्रेस और जेडीएस में बढ़ रही तल्खी के बीच मुख्यमंत्री एचडी कुमारस्वामी ने सोमवार को इस्तीफ़ा देने की धमकी देते हुए कहा कि उन्होंने कभी सत्ता की ''लालसा'' नहीं की.
कुमारस्वामी का ये बयान ऐसे वक्त आया है, जब सत्तारूढ़ कांग्रेस के एक विधायक ने मांग की थी कि सिद्धरमैया को फिर से मुख्यमंत्री बनाया जाए. रविवार को बेंगलुरु में एक कार्यक्रम में कांग्रेस विधायक एसटी सोमशेखर ने दावा किया था कि राज्य के तमाम हिस्सों में काम ठप पड़ता जा रहा है. इसी बयान पर तीखी प्रतिक्रिया जताते हुए कुमारस्वामी ने साफ कहा कि अगर मेरे काम-काज का तरीका पसंद नहीं है, तो मैं इस्तीफा देने को तैयार हूं. हालांकि सीएम के गुस्से के बाद कांग्रेस रक्षात्मक हो गई और पार्टी ने इस तरह के बयानों से खुद को अलग करते हुए कहा कि कांग्रेस विधायक को कारण बताओ नोटिस जारी किया जाएगा.
कांग्रेस और जेडीएस के बीच मचे इस घमासान के चलते बीजेपी ने एक बार फिर गठबंधन सरकार पर हमला बोला और कहा कि एक बार फिर दोनों के बीच के अवसरवादी गठबंधन का चेहरा सामने आ गया है.
गौरतलब है कि हाल ही में कुमारस्वामी सरकार उस समय संकट में आ गई, जब दो निर्दलीय विधायकों ने सरकार से समर्थन वापस ले लिया था. यही नहीं कई नाराज विधायकों ने भी मुंबई में डेरा डाल दिया था. बाद में कांग्रेस विधायकों की बैठक में भी चार विधायक नहीं पहुंचे. कुल मिलाकर गठबंधन सरकार बनने के बाद से दोनों दलों में टकराव चलता रहा है और अब ये लगातार खुलकर भी सामने आ रहा है.
