जम्मू-कश्मीर के पुलवामा में भारतीय सुरक्षा बलों ने बुधवार को तीन और आतंकवादियों को मार गिराया। पिछले कुछ दिनों में भारतीय जवानों ने कश्मीर में सवा सौ से ज्यादा आतंकवादियों को ढेर कर दिया है। सुरक्षाबलों की कारवाई से ये साफ है कि आतंकवाद को लेकर सरकार की नीति और नीयत एकदम स्पष्ट है कि जन्नत को जहन्नुम नहीं बनने दिया जाएगा। सरकार ने जैसे ये प्रण कर लिया है कि कश्मीर से लेकर कन्याकुमारी तक और गुजरात से लेकर गुवाहाटी तक, चाहे आतंकवादी हों या उनके समर्थक या फिर टेरर फंडिंग करने वाले, हरेक के खिलाफ कड़ी कारवाई होगी। 
 जब सारी दुनिया में आतंकवाद लगातार अपना भयानक चेहरा दिखा रहा है, ऐसे में भारत भी आतंक के दंश से अछूता नहीं रहा है, जम्मू-कश्मीर, उत्तर-पूर्व और नक्सल प्रभावित इलाकों में आतंकवाद ने हमेशा हमारे सुरक्षाबलों और आम नागरिकों के लिए कड़ी चुनौती खड़ी की है। 2014 में केंद्र में मोदी सरकार के आने के बाद देश में आतंकवाद के खिलाफ सख्त कदमों की वकालत प्रधानमंत्री नरेंद्र मोदी ने की। इसी का असर है कि आज उत्तर-पूर्व से आतंकी हादसों की खबर न के बराबर आती हैं, वहीं नक्सली या तो खत्म हो चुके हैं या कार्रवाई के डर से अब खुलेआम हमले नहीं करते। कुल मिलाकर प्रधानमंत्री नरेंद्र मोदी के साथ देश संकल्प कर चुका है कि आतंकवाद को देश से मिटाना है।
