प्रधानमंत्री नरेंद्र मोदी ने मंगलवार को हरियाणा में कई विकास परियोजनाओं का शुभारंभ और आधारशिला रखी. कुरुक्षेत्र में 'स्वच्छ शक्ति 2019' सम्मेलन को संबोधित करते हुए उन्होंने कहा कि दुनिया के अन्य देश भी स्वच्छ भारत अभियान का अनुकरण कर रहे हैं. 
प्रधानमंत्री ने इस दौरान कांग्रेस पर निशाना साधते हुए कहा कि मेरी योजनाओं का मजाक उड़ाया जा रहा है लेकिन सोने का चम्मच लेकर पैदा हुए लोगों के तंज उन्हें नहीं चुभते. उन्होंने कहा कि 2014 में सत्ता में आने से पहले देश की 30 करोड़ महिलाएं खुले में शौच करने के लिए मजबूर थी, जिनके लिए पहले की सरकारों ने कुछ काम नहीं किया था.
प्रधानमंत्री ने पानीपत में 'बैटल ऑफ पानीपत’ संग्रहालय की नींव रखी. यह संग्रहालय पानीपत की विभिन्न लड़ाइयों के नायकों को सम्मानित करेगा. यह भारत के अनसुने नायकों को सम्मानित करने की केंद्र सरकार की पहल के अनुरूप है, जिन्होंने राष्ट्र निर्माण में बहुत योगदान दिया है. पानीपत में हुई तीनों लड़ाइयों से भारतीय इतिहास में एक नए दौर की शुरुआत हुई थी. पानीपत के इतिहास का जिक्र करते हुए प्रधानमंत्री ने एक ही परिवार की राजनीति करने वाली कांग्रेस पार्टी को आड़े हाथ लिया.
झज्जर में राष्ट्रीय कैंसर संस्थान का शुभारंभ
हरियाणा में स्वास्थ्य सेवाओं को बढ़ावा देते हुए प्रधानमंत्री ने झज्जर में नेशनल कैंसर इंस्टीट्यूट को देश को समर्पित किया. प्रधानमंत्री ने इस मौके पर कहा कि स्वास्थ्य सुविधाओं की दृष्टि से आज देशभर में 21 एम्स काम कर रहे हैं या उनका निर्माण कार्य चल रहा है.
