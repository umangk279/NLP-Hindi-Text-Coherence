नेपाल में संघीय और प्रांतीय चुनाव एक साथ 26 नवंबर को कराए जाएंगे। काठमांडू में हुई नेपाल सरकार की कैबिनेट की बैठक में ये फ़ैसला लिया गया।  
 कैबिनेट ने सात प्रांतों के विधानसभा चुनाव और संसदीय चुनाव एक साथ कराने के लिए चुनाव आयोग को सिफारिश भेजने का फ़ैसला किया है। नेपाल के नए संविधान के मुताबिक त्रिस्तरीय चुनावों को अगले साल 21 जनवरी तक पूरा करना होगा। इस कड़ी में स्थानीय चुनावों के दो चरण अब तक पूरे हो चुके हैं और तीसरे चरण का चुनाव 18 सितंबर को होने वाले हैं। इस तरह 26 नवंबर को होने वाले चुनावों के साथ ही नेपाल में स्थानीय, प्रांतीय और संसदीय चुनाव संपन्न हो जाएंगे और लोकतंत्र की संघीय व्यवस्था स्थापित हो सकेगी।   
