प्रधानमंत्री नरेन्‍द्र मोदी कल वीडियो कांफ्रेंस के जरिये बिहार में नौ राजमार्ग परियोजनाओं  की आधाशिला रखेंगे। ये परियोजनाएं चार हजार दो सौ 58 करोड रुपये की लागत से लगभग तीन सौ 50 किलोमीटर सडकों के निर्माण से सम्बंधित हैं। इनसे राज्‍य को बेहतर संपर्क सुविधा मिलेगी और आर्थ‍िक विकास का रास्‍ता खुलेगा। विशेषकर पड़ोसी राज्‍यों उत्‍तर प्रदेश और झारखंड के साथ वस्‍तुओं और लोगों की आवाजाही बढ़ेगी। 
प्रधानमंत्री ने वर्ष 2015 में बिहार में महत्‍वपूर्ण बुनियादी विकास के लिए विशेष पैकेज की घोषणा की थी। इसमें 54 हजार सात सौ करोड़ रुपये की 75 परियोजनाएं शामिल थीं। इनमें से 13 परियोजनाएं पूरी हो चुकी हैं, 38 का काम चल रहा है और अन्‍य विस्‍तृत रिपोर्ट या मंजूरी के विभिन्‍न चरणों में है।
ये परियोजनाएं पूरी हो जाने से बिहार में सभी नदियों पर उन्‍नत तकनीक से तैयार पुल होंगे और सभी प्रमुख राष्‍ट्रीय राजमार्ग चौडे़ और दुरूस्‍त कर लिए जायेंगे। गंगा नदी पर कुल पुलो की संख्‍या 17 हो जायेगी। राज्‍य की नदियों पर प्रत्‍येक 25 किलोमीटर की दूरी पर पुल होंगे।
प्रधानमंत्री ऑप्‍ट‍िकल फाइबर इंटरनेट सेवाओं का भी उद्घाटन करेंगे। राज्‍य के 45 हजार नौ सौ 45 गांव इस सेवा से जुड़ेंगे। इस परियोजना से ऑनलाइन शिक्षा, कृषि, टेलीमेडिसिन, टेली लॉ और अन्‍य सामाजिक सुरक्षा की डिजिटल सेवा नागरिकों को सुगमता से उपलब्‍ध होगी।
