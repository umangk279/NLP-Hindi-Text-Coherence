पीपीएफ, किसान विकास पत्र और सुकन्या समृद्धि जैसी योजनाओं पर ब्याज दर में यह कटौती की गयी है। 
सरकार ने जुलाई से सितंबर की तिमाही के लिए लघु बचत योजनाओं पर ब्याज दर में शून्य दशमलव एक प्रतिशत कटौती की है। पीपीएफ, किसान विकास पत्र और सुकन्या समृद्धि जैसी योजनाओं पर ब्याज दर में यह कटौती की गयी है।
इस कदम से बैंक भी जमा पर ब्याज दरों में कमी कर सकते हैं। वित्त मंत्रालय की अधिसूचना में बताया गया है कि पीपीएफ पर अब 7 दशमलव 8 प्रतिशत और किसान विकास पत्र पर 7 दशमलव 5 प्रतिशत ब्याज मिलेगा और ये 115 महीनों में परिपक्व होंगे।
लड़कियों के लिए सुकन्या समृद्धि खातों पर अब वार्षिक 8।3 प्रतिशत का ब्याज मिलेगा। अभी तक इस योजना पर 8।4 प्रतिशत ब्याज दिया जा रहा है। वरिष्ठ नागरिक योजना पर 8।3 प्रतिशत का ब्याज दिया जाएगा। इस योजना में ब्याज का भुगतान तिमाही आधार पर किया जाता है। इसी तरह एक से पांच साल की मियादी जमा पर 6।8 से 7।6 प्रतिशत का ब्याज मिलेगा, जिसका भुगतान तिमाही आधार पर किया जाएगा। वहीं पांच साल की आवर्ती जमा पर कम यानी 7।1 प्रतिशत का ब्याज दिया जाएगा।
मंत्रालय ने वित्त वर्ष 2017-18 की दूसरी तिमाही के लिए लघु बचत योजनाओं की ब्याज दरें अधिसूचित करते हुए कहा कि सरकार के फैसले के अनुसार लघु बचत योजनाओं की ब्याज दरों को तिमाही आधार पर अधिसूचित किया जा रहा है। तिमाही ब्याज दरें तय करते हुए मंत्रालय ने कहा कि लघु बचत योजनाओं की ब्याज दरों को सरकारी बांड से प्राप्ति से संबद्ध किया जाएगा। माना जा रहा है कि सरकार के इस कदम के बाद बैंक भी अब लघु बचत योजनाओं पर ब्याज दरों में कमी कर सकते हैं।
