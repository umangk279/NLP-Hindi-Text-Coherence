भारत जहां पाकिस्तान में बैठे आतंकियों के खिलाफ कार्रवाई कर रहा है, तो वहीं देश में आतंकियों के लिए काम करने वालों पर भी नकेल कसी जा रही है. एनआईए ने जम्मू-कश्मीर में अलगाववादियों के खिलाफ छापेमारी की है, तो वहीं घाटी में सक्रिय आतंकियों को भी उनके अंजाम तक पहुंचाया जा रहा है. 
राष्ट्रीय जांच एजेंसी ने आतंकवादियों को वित्त पोषण के मामले में कश्मीर घाटी में विभिन्न अलगाववादियों के परिसरों पर मंगलवार को छापे मारे. अधिकारियों ने बताया कि एनआईए के अधिकारियों ने स्थानीय पुलिस और सीआरपीएफ के जवानों के साथ मिलकर घाटी में करीब नौ जगहों पर छापे मारे, इनमें पाकिस्तान का समर्थन करने वाले अलगाववादी सैयद अली शाह गिलानी के बेटे नईम गिलानी का आवास भी शामिल है. इनके अलावा जेकेएलएफ नेता यासिन मलिक, शब्बीर शाह, अशरफ सेहराई और जफर भट के आवास पर भी छापे मारे गए. अधिकारियों ने बताया कि यह मामला हवाला के जरिए अलगाववादियों को कथित रूप से पाकिस्तान से मिलने वाले धन से जुड़ा है.
सरकार कश्मीर में राष्ट्रविरोधी ताकतों को कमजोर करने में कोई कसर नहीं छोड़ रही है, पुलवामा में सीआरपीएफ की बस पर हुए आतंकी हमले के बाद कश्मीर में करीब 22 अलगाववादियों की सुरक्षा हटा दी गई. पुलवामा हमले के बाद घाटी में अब तक करीब 10 आतंकी मार गिराए गए हैं, जिसमें पुलवामा आतंकी हमले की साजिश रचने वाला जैश-ए-मोहम्मद का आतंकी कामरान गाजी भी शामिल है. सुरक्षाबलों ने 100 घंटे के भीतर ही कश्मीर में जैश के कमांडरों को ढेर कर दिया.
जहां एक ओर पुलवामा हमले के बाद पाकिस्तान स्थित आतंकी कैंपों पर हमले किए हैं, वहीं जम्मू-कश्मीर में राष्ट्रविरोधी ताकतों पर नकेल भी कसने लगी है.
