जम्मू और कश्मीर के कई इलाकों में पिछले कुछ दिनों से लागू धारा-144 के बीच हालात सामान्य हैं. वहीं पुलिस और सुरक्षाबल सुरक्षा में कोई कोताही नहीं बरत रहे हैं. इस सबके बीच राष्ट्रीय सुरक्षा सलाहकार और कई बड़े अधिकारी राज्य में मौजूद हैं, एनएसए अजीत डोभाल शोपियां में आम लोगों के साथ भोजन और बातचीत करते नजर आए. 
डोभाल ने स्थानीय लोगों को आश्वासन दिया कि उनकी सुरक्षा सरकार की जिम्मेदारी है. डोभाल ने शोपियां जिले में लोगों से कहा, ‘‘सब कुछ ठीक हो जाएगा. आपकी रक्षा और सुरक्षा हमारी जिम्मेदारी है.’’ उन्होंने क्षेत्र में मौजूद पुलिसकर्मियों से भी मुलाकात की और विगत कई वर्षों से राज्य में स्थिति को नियंत्रण में बनाए रखने में उनकी भूमिका की सराहना की. धारा-370 हटाने के फैसले पर सभी इलाकों में सकारात्मकता देखी जा रही है.
वहीं जम्मू में जनजीवन अब सामान्य हो रहा है, लोग अपने घरों से निकलकर काम के लिए दुकानों, सरकारी दफ्तरों और अस्पतालों में जा रहे हैं. जम्मू के तमाम इलाकों में दुकानें खुलीं. लोग खरीदारी के लिए अपने घरों से निकले. बाजारों में रौनक दिखी. दुकानदार भी बाजारों के खुलने से खुश नजर आए. लोग भी हालात सामान्य होने से खुश हैं. जम्मू के लोग धारा-370 के प्रावधान हटने से खुश हैं.
