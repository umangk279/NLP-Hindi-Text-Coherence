केन्या में राष्ट्रपति चुनाव के बाद भी हिंसा का दौर जारी है। राष्ट्रपति पद के लिए उहूरु केन्याता की विवादित जीत के विरोध में विपक्षी पार्टियां एकजुट हो गई हैं। इसके बाद भड़की हिंसा में अब तक दो नाबालिगों समेत 24 लोग मारे जा चुके हैं। 
 केन्या में शुक्रवार को उहरू केन्याता के दोबारा राष्ट्रपति चुने जाने के बाद भड़की हिंसा में अब तक दो नाबालिगों समेत 24 लोग मारे जा चुके हैं। राष्ट्रीय मानवाधिकार आयोग का कहना है कि इनमें 17 लोगों की मौत शुक्रवार और शनिवार को नैरोबी में पुलिस द्वारा प्रदर्शनकारियों पर गोली चलाने से हुई है।
दूसरी तरफ विपक्षी गठबंधन के प्रवक्ता जेम्स ओरेंगो ने सौ प्रदर्शनकारियों के मारे जाने का दावा किया है। मानवाधिकार आयोग के अध्यक्ष कागीरिया मोगोरी ने प्रदर्शन कर रहे लोगों पर पुलिस द्वारा बल प्रयोग की निंदा की है।
विपक्षी दलों का आरोप है कि केन्याता ने चुनाव में धांधली करवाई है। इस कारण विपक्ष इसे स्वीकार करने से परहेज कर रहा है। चुनाव के परिणाम के विरोध में तमाम विपक्षी पार्टियां प्रदर्शन कर रही हैं। दूसरी तरफ सरकार ने किसी तरह के विरोध प्रदर्शन होने से इन्कार करते हुए कहा है कि कुछ इलाकों में सिर्फ आपराधिक वारदात की जानकारी है। 
