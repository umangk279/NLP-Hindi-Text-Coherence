संसद के दोनों सदनों में जारी है हंगामा, लोकसभा में पारित हुआ उपभोक्ता संरक्षण विधेयक, राज्यसभा में नहीं हुआ कोई काम, हंगामे पर लोकसभा अध्यक्ष ने जतायी चिंता, कहा  लोकसभा की छवि केवल हंगामा करने वालों की बन रही है. 
शीतकालीन सत्र के आठवें दिन भी विपक्ष के हंगामें और विरोध के तरीकों से क्षुब्ध लोकसभा अध्यक्ष ने कहा कि लोकसभा की छवि केवल हंगामा करने वालों की बन रही है। इसी मुद्दे पर कल रूल्स कमेटी की बैठक भी रखी गई है। विपक्ष के हंगामे के चलते दोनों सदनों की कार्यवाही बाधित रही हलांकि लोकसभा में उपभोताओं को अधिकार और संरक्षण प्रदान करने वाला उपभोक्ता संरक्षण विधेयक 2018 पारित कर दिया गया। 
संसद के शीतकालीन सत्र के आठवें दिन भी विपक्ष के हंगामे के चलते दोनों सदनों की कार्यवाही बाधित हुई। सुबह लोकसभा की कार्यवाही शुरु होते ही विपक्षी सदस्यों ने विभिन्न मुद्दों पर शोरशराबा करना शुरु कर दिया। तमिलनाडु के सांसदों ने कावेरी नदी के मुद्दो पर हंगामा किया तो कांग्रेस सांसदों से राफेल का मुद्दा उठाया लोकसभा अध्यक्ष सुमित्रा महाजन ने संसद में शोर और हंगामे और तख़्तियां दिखाने को लेकर विभिन्न राजनीतिक दलों के प्रमुख नेताओं के साथ अपने कक्ष में बैठक की। इस बैठक में संसदीय कार्यमंत्री नरेन्द्र सिंह तोमर कांग्रेस ,बीजेपी सहित  तमाम दलों के  करीब 20 नेताओं ने हिस्सा लिया।
लोकसभा अध्यक्ष ने कहा कि लोकसभा की छवि केवल हंगामा करने वालों की बन रही है। इसी मुद्दे पर शुक्रवार को  रूल्स कमेटी की बैठक भी रखी गई है। दोपहर बाद लोकसभा में उपभोताओं को अधिकार और संरक्षण प्रदान करने वाला उपभोक्ता संरक्षण विधेयक 2018 पारित कर दिया गया।  विधेयक में केंद्रीय उपभोक्ता संरक्षण अथॉरिटी गठित करने का प्रावधान है ताकि ग्राहकों के हितों के लिए संवैधानिक निकाय की कमी को पूरा किया जा सके। ये अथॉरिटी उत्पादों को वापस लेने के लिए दबाव डालने, खरीदी गई वस्तुओं की कीमतों में वापसी औऱ उत्पाद लौटाने जैसे नियम लागू करेगा। साथ ही अथॉरिटी को ये अधिकार होगा कि शिकायत सही साबित होने पर निर्माता पर 10 लाख रूपए का जर्माना लगा सके, औऱ दूसरी बार भी उसने कानून तोड़ा तो जुर्माना बढ़ाकर 50 लाख रूपए तक किया जा सके।
वहीं राज्यसभा में भी एक बार फिर व्यवधान देखने को मिला । एआईएडीएमके और डीएमके के सदस्य कावेरी के मुद्दे पर सदन में नारेबाजी करते दिखे वहीं कांग्रेस के सांसदों ने  जेपीसी के मुद्दे पर हंगामा किया। सभापति द्वारा सदन चलाने की  बार-बार अपील के बावजूद विपक्षी सदस्य शांत नहीं हुए जिसके चलते सदन दिनभर के लिए स्थगित कर दिया गया।  बार बार सदन में हो रहे व्यवधान के चलते अब शुक्रवार को  रूल्स कमेटी की बैठक भी रखी गई है। लेकिन देखना होगा कि विपक्ष का आगामी सप्ताह में क्या रूख रहता है।
 
