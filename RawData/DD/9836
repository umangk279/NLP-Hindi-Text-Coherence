अरुणाचल प्रदेश और असम में अचानक बाढ़ की आशंका को देखते हुए दोनों राज्यों की सरकारों ने हाई अलर्ट जारी किया है. 
बाढ़ की वजह उस भूस्खलन को बताया जा रहा है, जिसके कारण तिब्बत के यारलुंग सैंग्पो नदी की मुख्य धारा का जल प्रवाह रुक गया है. यह नदी अरुणाचल प्रदेश में सियांग और आगे चलकर असम में ब्रह्मपुत्र के नाम से जानी जाती है.
विदेश मंत्रालय के मुताबिक भारत और चीन की सरकार हालात पर लगातार नज़र बनाए हुए हैं और एक दूसरे के संपर्क में हैं.
असम के मुख्यमंत्री सर्वानंद सोनोवाल ने शनिवार को अरुणाचल प्रदेश के सीमावर्ती जिलों में अधिकारियों को निर्देश दिया कि वे संभावित बाढ़ के लिए सतर्क रहें.
