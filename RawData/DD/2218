ब्रिटेन की संसद ने कोरोनावायरस महामारी के बीच सोशल डिस्टेंसिंग के नियमों का पालन करते हुए फिर से काम करना शुरु किया। 
सरकार के वरिष्ठ मंत्री जैकब रीस-मोग ने अस्थायी तौर पर आभासी और प्रत्यक्ष दोनों तरह की ऐतिहासिक संसदीय व्यवस्था का औपचारिक रुप से प्रस्ताव दिया। औपचारिक मतदान के बिना मंजूर की गई ये नई व्यवस्था शुरु में 12 मई तक लागू रहेगी, फिर इसे आगे भी बढ़ाया जा सकता है।
संसद का निचला सदन हाउस ऑफ कामंस सोमवार, मंगलवार और बुधवार को काम करेगी, जिसमें शुरुआती दो घंटे में सरकार के मंत्रियों द्वारा उठाए गए प्रश्नों और मंत्रियों के बयानों को लिया जाएगा। नई व्यवस्था के तहत सदन में 650 सदस्यों में से 50 को प्रवेश करने की अनुमति दी जाएगी जिससे कि वे सुरक्षित दूरी पर बैठ सके।
वहीं जूम वीडियो कांफ्रेंस एप के जरिए 120 सांसद सरकार के मंत्रियों से सवाल कर सकेंगे, जबकि बाकी नेता वीडियो लिंक के जरिए सत्र की कार्रवाई को चुपचाप देख सकेंगे।
  
