कोरोना वायरस का संक्रमण इस समय दुनिया में कहर बरपा रहा है। इससे विश्‍व में अब तक 1.10 लाख लोग संक्रमित हो चुके हैं। चीन के बाद ईरान में कोरोना वायरस के कारण सबसे अधिक लोगों की मौत हो चुकी है। कोरोना वायरस से प्रभावित ईरान में फंसे भारतीय नागरिकों को एक सैन्य परिवहन विमान आज वापस लाएगा।  
इस सैन्य परिवहन विमान में भारत के चिकित्सकों का एक विशेष दल मौजूद है। भारतीय वायु सेना के अनुसार उसके सी-17 ग्लोब मास्टर सैन्य विमान ने ईरान के लिए हिंडन एयरबेस से रात आठ बजकर तीस मिनट पर उड़ान भरी। भारतीय नागरिकों को हिंडन लाया जाएगा जहां चिकित्सा सुविधाओं के साथ पृथक वार्ड स्थापित किया गया है। खबरों के अनुसार ईरान में कोरोना वायरस से 237 लोगों की मौत हो चुकी है जबकि सात हजार लोग इससे संक्रमित पाए गए हैं। सरकार अब तक विदेशों में रह रहे 890 भारतीय नागरिकों को वापस ला चुकी है।
