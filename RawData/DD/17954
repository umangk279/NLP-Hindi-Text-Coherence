भारतीय महिला क्रिकेट टीम आईसीसी विश्व कप के सेमीफ़ाइनल में पहुंच गई है। टीम ने शनिवार को डर्बी में खेले गए मुक़ाबले में न्यूज़ीलैंड की टीम को 186 रन के बड़े अंतर से हरा दिया। 109 रन की शतकीय पारी खेलने वाली मिताली राज को प्लेयर ऑफ द मैच चुना गया। भारतीय टीम अब गुरुवार को ऑस्ट्रेलिया के ख़िलाफ़ सेमीफ़ाइनल मुक़ाबला खेलेगी। 
 दो हार के बाद जीत के साथ लौटी ये खुशी मिताली राज एंड कंपनी को सीधे सेमीफ़ाइनल में ले गई। लेकिन  इस जीत की कहानी की शुरुआत टॉस के हारने के साथ शुरू हुई। कीवी कप्तान ने टॉस जीत पहले टीम इंडिया को बल्लेबाज़ी का न्योता दिया। शुरुआत अच्छी नहीं रही और टीम को जल्दी-जल्दी दो झटके पूनम राउत और स्मृति मंधाना के रूप में लगे।
