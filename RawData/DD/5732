भगवान श्रीकृष्ण का जन्मोत्सव जन्माष्टमी पूरे धार्मिक उल्लास और श्रद्धा के साथ देश के तमाम हिस्सों में आज मनाया जा रहा है।  
उत्तर प्रदेश के मथुरा और वृंदावन में जन्माष्टमी के लिए जोरदार तैयारियां की गई हैं। देश के उत्तरी हिस्सों में मथुरा से लेकर तमिलनाडु के मदुरै तक कान्हा का जन्मदिन पूरे उत्साह के साथ मनाया जा रहा है। बांकेबिहारी मंदिर, इस्कॉन मंदिर और भगवान श्रीकृष्ण के जन्मस्थल श्रीकृष्ण जन्मभूमि मंदिर समेत तमाम मंदिरों को मथुरा में शानदार तरीके से सजाया गया है। वृंदावन में कन्हैया के इस खास दिन के लिए लोगों में ज़बरदस्त खुशी का माहौल है।
राष्ट्रपति रामनाथ कोविंद और प्रधानमंत्री नरेंद्र मोदी ने जन्माष्टमी के अवसर पर लोगों को शुभकामनाएं दी।
गुजरात के अहमदाबाद में मंदिरों में भगवान कृष्ण के दर्शनों के लिए बड़ी संख्या में लोग पहुंच रहे हैं। तो वहीं मुंबई के इस्काँन के गिरगांव चौपाटी के राधा गोपीनाथ मंदिर में कृष्ण जन्माष्टमी मनाई जा रही है। तीन दिवसीय श्री कृष्ण जन्माष्टमी महोत्सव के लिए मंदिरों को रंग बिरंगे फूलो से सजाया गया है। गुलाब, लीली के अलावा कई विदेशी फूलों से राधा कृष्ण का दरबार महक रहा है। भगवान कृष्ण के भोग के लिए कई प्रकार के व्यंजन बनाये जा रहे है।
