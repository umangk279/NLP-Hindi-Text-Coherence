गोवा में चल रहे फिल्म महोत्सव में न सिर्फ फिल्मों का प्रदर्शन होता है बल्कि देश विदेश की कई फिल्मों के बीच कड़ी प्रतिस्पर्धा भी देखने को मिलती है। कौन- कौन सी फिल्में हैं पुरस्कारों की दौड़ में आइये जानते हैं। 
 गोवा में चल रहे 48वें भारतीय अंतरराष्ट्रीय फिल्म महोत्सव के प्रतिस्पर्धा खंड में जहां 15 फिल्में गोल्डन पीकॉक अवार्ड पाने के लिए चुनी गई हैं वहीं ब्रिक्स देशों की 30 में से 7 फिल्में दर्शकों को अपनी ओर आकर्षित करने के लिए तैयार हैं। इस श्रेणी में ब्राजील, रूस, भारत, चीन और दक्षिण अफ्रीका की एक-एक बेहतरीन फिल्मों को प्रदर्शन के लिए चुना गया है। जाने-माने फिल्म निर्माता मधुर भंडारकर की लघु फिल्म 'मुंबई मिस्ट' को इस साल जून के महीने में चीन में आयोजित हुए ब्रिक्स फिल्म महोत्सव के दौरान प्रदर्शित किया गया था और इस बार यह भारत की तरफ से आधिकारिक फिल्म है। 
नौ दिनों तक चलने वाले रंगारंग कार्यक्रम में ब्रिक्स फिल्म पैकेज के अंतर्गत विशेष रूप से निर्मित खंड में 7 पुरस्कृत फिल्मों का चयन किया गया है। ये फिल्में हैं - पैनफिलोव्स 28, द सेकंड मदर, द हार्ट ऑफ मैडनेस, आयंदा, सोलमेट कासाव औऱ व्हेयर हैज द टाइम गॉन।
ब्रिक्स फिल्म महोत्सव की शुरुआत सदस्य देशों के बीच एक समन्वय और रिश्तों को मजबूत बनाने के उद्देश्य से शुरु की गई थी। पहले ब्रिक्स महोत्सव की शुरुआत पिछले साल नई दिल्ली में शुरु हुआ था जबकि दूसरा महोत्सव इसी साल जून के महीने में चीन के चेंगडु में आयोजित हुआ था। महोत्सव में उत्कृष्ट फिल्मों के प्रदर्शन के साथ ही फिल्म निर्माताओं, कलाकारों और निर्देशकों को सम्मानित किया जाता है।  
