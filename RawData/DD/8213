देश के युवाओं को नए भारत के निर्माण में अहम भूमिका निभानी चाहिए. यह आह्वान किया प्रधानमंत्री नरेंद्र मोदी ने. प्रधानमंत्री बुधवार को नई दिल्ली में राष्ट्रीय युवा संसद समारोह को संबोधित कर रहे थे. 
प्रधानमंत्री नरेंद्र मोदी ने कहा है कि युवाओं को नए भारत के निर्माण में मुख्‍य भूमिका निभानी चाहिए. बुधवार को इस साल के राष्‍ट्रीय युवा संसद समारोह में पुरस्‍कार प्रदान करते हुए पीएम मोदी ने कहा कि ऊर्जा से भरपूर आज के युवा अनेक क्षेत्रों में कार्य कर सकते हैं. पीएम मोदी ने कहा कि भारत को नई उंचाइयों तक ले जाने के लिए हर देशवासी को काम करना होगा. प्रधानमंत्री ने देश के युवाओं से आग्रह किया कि समाज की बेहतरी के लिए उन्‍नत संचार कौशल विकसित करना चाहिए.
राष्ट्रीय युवा संसद समारोह 2019 के पुरस्कार कार्यक्रम में प्रधानमंत्री नरेंद्र मोदी की मौजूदगी नौजवानों के उत्साह को न सिर्फ बढ़ाने वाली रही बल्कि न्यू इंडिया के लक्ष्यों को पूरा करने में किन रणनातियों के तहत आगे बढ़ा जाए इसकी सीख भी उन्हें मिली. इस मौके पर पीएम मोदी ने राष्‍ट्रीय युवा संसद कार्यक्रम के तीन सर्वश्रेष्‍ठ वक्‍ताओं को दो लाख, डेढ़ लाख और एक लाख की पुरस्‍कार राशि और प्रमाण-पत्र प्रदान किया.
कार्यक्रम को संबोधित करते हुए पीएम मोदी ने कहा कि युवा चुनौतियों और समस्याओं से निपटने में अधिक सक्षम हैं. उन्होंने खैरात बांटने की व्यवस्था पर भी निशाना साधा और कहा कि कड़ियों को जोड़ने की व्यवस्था उनकी कार्यशैली का हिस्सा है.
प्रधानमंत्री नरेंद्र मोदी ने कहा कि सरकार युवाओं में आत्मविश्वास जगाने के पूरे प्रयास कर रही है. उन्होंने युवाओं को न्यू इंडिया का आधार बताते हुए कहा कि वो आकांक्षाओं से भरे हैं और मल्टी-टास्किंग की वजह से कई काम एक साथ करते हैं. पीएम मोदी ने 16वीं लोकसभा के कामकाज पर संतोष व्यक्त किया लेकिन राज्यसभा के कामकाज पर उन्होंने निराशा व्यक्त की.
इस मौके पर पीएम मोदी ने खेलो इंडिया एप भी लॉन्च किया. इसका उद्देश्य आम जनता और विशेष रूप से युवाओं के बीच फिटनेस और खेल के बारे में अधिक जागरूकता पैदा करना है.
कार्यक्रम को संबोधित करते हुए युवा और खेल मामलों के मंत्री राज्यवर्धन सिंह राठौर ने कहा कि प्रधानमंत्री नरेंद्र मोदी ने नामुमकिन को भी मुमकिन बना दिया है.
कार्यक्रम को राष्‍ट्रीय युवा संसद के पुरस्कार विजेताओं ने भी संबोधित किया.
पूरे देश में 5-7 फरवरी के बीच 28 राज्‍य स्‍तरीय युवा संसद कार्यक्रमों का आयोजन किया गया और इनमें 56 प्रतिभागियों का अंतिम रूप से चयन किया गया. लगभग 50 हजार प्रतिभागियों ने युवा संसद कार्यक्रमों में भाग लिया. राष्‍ट्रीय युवा संसद समारोह युवाओं में जन समस्‍याओं को समझने, अपने विचारों का निर्माण करने और इन्‍हें व्‍यक्‍त करने का अवसर प्रदान करता है.
