उत्तर प्रदेश, पश्चिम बंगाल, आंध्र प्रदेश और राजधानी दिल्ली में धूलभरी आंधी-तूफान से करीब 40 लोगों की मौत। उत्तर प्रदेश में 18, पश्चिम बंगाल में 12, आंध्र प्रदेश में नौ और दिल्ली में दो लोगों की हुई मौत। राष्ट्रपति और प्रधानमंत्री ने जानमाल के नुकसान पर जताया दुख। 
देश के कई इलाकों में कल शाम आई तेज आंधी तूफान और बिजली गिरने की घटनाओं में कम से कम 40 लोगों की मौत हो गई है। खराब मौसम के चलते उत्तर प्रदेश में सबसे ज़्यादा 18 लोगों की मौते हुई हैं जबकि पश्चिम बंगाल में 11 लोगों की जान चली गई। आंधी तूफान से सबसे ज्यादा प्रभावित उत्‍तर प्रदेश के कई पश्चिमी जिलों और बुंदेलखंड क्षेत्र में  तेज हवाओं के कारण सामान्‍य जनजीवन बुरी प्रभावित हुआ है। कई इलाकों में बिजली की आपूर्ति पर भी असर पड़ा। राज्य में कई जगहों पर बिजली गिरने की भी खबरें मिली हैं।
संभल के राजपुरा में बिजली गिरने के बाद आग लग गई। ये आग इतनी भयानक थी कि सैकड़ों घर इस आग में तबाह हो गए। आंधी में कच्चे घर गिरने की वजह से कुछ लोगों की मौत हो गई। आंध्र प्रदेश के कई इलाकों में भी आंधी और बिजली गिरने से 8 लोगों की मौत हो गई है। उत्‍तराखंड के पर्वतीय क्षेत्रों में कई स्‍थानों पर बारिश और बर्फबारी हुई है। देहरादून और आसपास के इलाकों में भी कल धूल-भरी तेज आंधी आई। राज्‍य के कुछ जिलों में रूक-रूक कर बारिश भी हुई है।
राजधानी दिल्‍ली में भी कल शाम 109 किलोमीटर प्रतिघंटे की तेज रफ्तार से धूलभरी आंधी आई, जिसमें 2 लोगों  की मौत हो गई। मौसम में हुए अचानक बदलाव के कारण दिल्‍ली हवाई अड्डे से कई विमानों का परिचालन रोकना पड़ा। करीब चालीस घरेलू उड़ानों का मार्ग बदला गया। नोएडा-द्वारका लाइन पर मेट्रो रेल सेवा आधे घंटे तक रोकी गई। सड़़क यातायात भी प्रभावित रहा। मौसम विभाग ने देश के उत्‍तर-पश्चिमी, पूर्वी और दक्षिणी हिस्‍सों में अगले 24 घंटे तक तेज आंधी के आने की आशंका जताई है।
राष्ट्रपति रामनाथ कोविंद ने देश के कई इलाकों में आए तूफान से हुए जानमाल के नुकसान पर दुख जताया। राष्ट्रपति ने कहा बारिश और आंधी की वजह से देश के विभिन्न हिस्सों में जानमाल के नुकसान से मुझे दुख पहुंचा है। शोक संतप्त लोगों के प्रति मैं संवेदना व्यक्त करता हूं। इस दुख की घड़ी में मैं प्रभावित लोगों, खासकर बच्चों के साथ खड़ा हूं।
प्रधानमंत्री नरेंन्द्र मोदी ने देश के कई इलाकों में आए तूफान से हुए जानमाल के नुकसान पर दुख जताया है। अपने ट्वीट संदेश में उन्होंने कहा ....देश के कुछ हिस्सों में तूफान से जानमाल के नुकसान से मुझे दुख पहुंचा है। शोक संतप्त परिवारों के प्रति मेरी संवेदना। मैं घायलों के जल्द स्वस्थ होने की प्रार्थना करता हूं। मैंने अधिकारियों से प्रभावित लोगों को हरसंभव सहायता मुहैया कराने को कहा है।
