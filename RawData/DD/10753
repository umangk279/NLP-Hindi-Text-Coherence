प्रधानमंत्री नरेंद्र मोदी ने कहा- भारत में आर्थिक सुधार की गति और कर सुधारों से कारोबार करना हुआ अधिक आसान। उत्तराखंड में  किया निवेशक सम्मेलन का उद्घाटन। लोगों से नए भारत की विकास यात्रा में सहभागी बनने का किया आह्वान।     
प्रधानमंत्री नरेंद्र मोदी ने रविवार को उत्तराखंड निवेशक सम्मेलन का उद्घाटन किया. देश के कई उद्योगपतियों के अलावा दूसरे देशों के निवेशकों और प्रतिनिधियों ने भी सम्मेलन में हिस्सा लिया. प्रधानमंत्री ने कहा भारत हरेक क्षेत्र में विकास कर रहा है और दुनिया की सभी एजेंसियां इससे प्रभावित हैं.
दो दिवसीय निवेशक सम्मेलन का उद्घाटन प्रधानमंत्री मोदी ने राजधानी देहरादून में किया. ये राज्य का पहला निवेशक सम्मेलन भी है. प्रधानमंत्री ने थीम पवेलियन के ज़रिए राज्य की औद्योगिक प्रगति को देखा. इसमें राज्य के हर क्षेत्र की नई तकनीक की झलक दिखी. उत्तराखंड में बढ़ते खाद्य प्रसंस्करण, स्टार्ट अप, हैंडीक्राफ्ट और ऑटोमोबाइल क्षेत्र को प्रदर्शित किया गया. प्रधानमंत्री ने इस मौके पर कहा कि देश में कई आधारभूत संरचना विकास से निवेश के लिए अवसर बढ़े हैं.
प्रधानमंत्री ने कहा कि सरकार ने उत्पाद एवं सेवा कर को लागू कर देश में सबसे बड़ा कर सुधार किया. इसके साथ ही दिवाला और शोधन अक्षमता संहिता से व्यापार करने में सुगमता आई. वहीं पिछले साल 10,000 किलोमीटर की सड़कों का निर्माण हुआ और 400 रेलवे स्टेशनों का आधुनिकीकरण हो रहा है. उन्होंने कहा कि उड़ान योजना के तहत 100 नए हवाई अड्डों और हेलीपैड का विकास किया गया. मेक इन इंडिया से देश में सूचना प्रौद्योगिकी और ऑटोमोबाइल सेक्टर का विकास हुआ है.
प्रधानमंत्री ने आयुष्मान भारत कार्यक्रम का जिक्र करते हुए कहा कि इससे स्वास्थ्य के क्षेत्र में अवसर बढ़े हैं. उत्तराखंड में सूक्ष्म लघु और मध्यम उद्योग के लिए सिंगल विंडो की व्यवस्था की गई है. जिसमें 1 करोड़ रुपये के कर्ज का प्रावधान किया गया है. राज्य में सभी पर्यावरण संबंधी मंजूरी भी परिवेश के ज़रिए आसानी से होगी.
प्रधानमंत्री ने बदले माहौल में सकारात्मक ऊर्जा से विकास की बात कही. प्रधानमंत्री ने राज्य के युवाओं के लिए रोज़गार बढ़ाने के लिए सूक्ष्म लघु उद्योगों को बढ़ावा देने, पर्यटन के नए केंद्र बनाने की बात कही. राज्य सरकार ने 12 क्षेत्रों को चिह्नित कर निवेश के लिए कई नीतिगत बदलाव भी किए हैं. उत्तराखंड के मुख्यमंत्री त्रिवेंन्द्र सिंह ने कहा कि राज्य में 13 नए पर्यटन केंद्र बनाने की कोशिश की जा रही है. उत्तराखंड के पहले निवेशक महाकुंभ से राज्य के ग्रामीण क्षेत्रों के विकास को नया आयाम भी मिलेगा. साथ ही केंद्र सरकार के साथ बेहतर तालमेल से दोगुनी ताक़त के साथ राज्य विकास करेगा.
