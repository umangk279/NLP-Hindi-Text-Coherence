देशभर में मकर संक्रांति का त्योहार बड़ी धूमधाम से मनाया जा रहा है। मकर संक्रांति सूर्य के उत्‍तरायण होने के अवसर पर मनाया जाता है। उत्तर भारत में इसका खासा महत्तव है। मकर संक्रांति गुजरात का मुख्य पर्व है जिसे राज्य में उत्तरायण के नाम से भी जाना जाता है। इस मौके पर विदेशी पर्यटकों ने पतंग उड़ाकर मकर संक्रांति का जश्न मनाया। तो वहीं गुजरात के लोगों ने भी अपनी छतों पर पतंग उड़ाकर उत्तरायण मनाया। 
मकर संक्रांति के उपलक्ष्य में जयपुर में खूब पतंगबाजी हुई। पर्यटन मंत्री विश्वेंद्र सिंह और भाजपा सांसद दीया कुमारी जलमहल पर आयोजित पतंग उत्सव में पहुंचे। दोनों नेताओं ने लोगों से चीनी मांझे नहीं बल्कि भारतीय मांझे से पतंग उड़ाने की अपील की। जयपुर की विश्व प्रसिद्ध पतंगबाजी को देखने के लिए बड़ी संख्या में विदेशी पर्यटक भी जलमहल पहुंचे।
मकर संक्रांति के त्योहार को लेकर बाजारों में काफी चहल पहल देखने को मिल रही है। कर्नाटक के हुबली के बाजारों में लाई, चूड़ा, तिलव, तिलकुट एवं गुड़ की जमकर खरीददारी हो रही है। 
वहीं मध्य प्रदेश की राजधानी भोपाल में सिंधी समाज ने नागरिक संशोधन कानून का समर्थन करके मकर संक्राति का त्योहार मनाया। लोगों ने WE SUPPORT CAA के लोगो की पतंगे उड़ाई।
मकर संक्रांति के अवसर पर उत्तर प्रदेश के वाराणसी में विशेष स्नान का आयोजन किया गया। गंगा नदी के तट पर बड़ी संख्या श्रद्धालु मकर संक्रांति के मौके पर स्नान करने पहुंचे और पवित्र नदी में आस्था की डुबकी लगाई।
मकर संक्रांति के मौके पर प्रधानमंत्री नरेंद्र मोदी ने देशवासियों को शुभकामनाएं दी हैं। अपने ट्वीट संदेश में उन्होंने कहा कि प्रकृति, परंपरा और संस्कृति के रंगों से भरे मंगल पर्व मकर संक्रांति की आप सभी को हार्दिक शुभकामनाएं। साथ ही पीएम मोदी ने माघ बीहू औऱ पोंगल की भी देशवासियों को शुभकामनाएं दी हैं।
