प्रधानमंत्री ने 16वें आसियान-भारत शिखर सम्मेलन में शिरकत की। उन्होंने सम्मेलन में आसियान देशों के साथ हर-एक क्षेत्र में संबंधों को विस्तार देने की बात कही। वहीं इस बार के आसियान अध्यक्ष थाईलैंड के प्रधानमंत्री प्रयुत-चान-ओ-चा ने आसियान के साथ भारत की रणनीतिक साझेदारी की सराहना की।  
प्रधानमंत्री नरेंद्र मोदी ने वैश्विक कारोबार और निवेश के मामले में काफी प्रभावशाली समूह आसियान के साथ भारत की बहुक्षेत्रीय संबंधों को आगे बढ़ाने की विस्तार से रूपरेखा पेश की। भारत-आसियान शिखर सम्मेलन के प्रारंभिक सत्र को संबोधित करते हुए पीएम मोदी ने कहा कि भारत की एक्ट ईस्ट नीति हिंद-प्रशांत दृष्टिकोण का महत्वपूर्ण हिस्सा है।
पीएम मोदी ने कहा कि भारत और आसियान देशों के बीच स्थल, हवाई और समुद्री संपर्क बढ़ने से क्षेत्रीय व्यापार और आर्थिक वृद्धि को आसानी से बढ़ाया जा सकेगा।
प्रधानमंत्री नरेंद्र मोदी ने भारत-आसियान विश्विद्यालय नेटवर्क के तहत फैकल्टी और छात्रों के बीच आदान प्रदान को बढ़ावा देने के लिए 5 करोड़ रुपए का कोष बनाने की घोषणा की। कृषि के क्षेत्र में 50 छात्रवृत्तियों को प्रदान किया गया। पीएम मोदी ने स्टार्ट अप उत्सव की भी घोषणा जिसका आयोजन 2020 में भारत-आसियान हैकाथॉन के साथ होगा।
सम्मेलन को संबोधित करते हुए थाईलैंड के प्रधानमंत्री प्रयुत चान ओ चा ने भारत की एक्ट ईस्ट नीति की सराहना की। उन्होंने भारत के आसियान का रणनीतिक साझेदार होने का स्वागत किया।
आसियान के अन्य नेताओं ने भारत को लंबे समय का सक्रिय साझेदार बताया। उन्होंने क्षेत्र में शांति और सुरक्षा बनाए रखने में भारत के योगदान की सराहना की।
दस देशों का आसियान समूह क्षेत्र के प्रभावशाली समूहों में से है। सम्मेलन के दौरान आसियन समूह के नेताओं ने क्षेत्र में भारत की भूमिका की सराहना की। जिसका असर वैश्विक मंचों पर भी बड़े ही प्रभावी तरीके से देखने को मिलता है।
