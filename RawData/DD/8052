प्रसार भारती ने दूरदर्शन की पहुंच को और व्यापक बनाने की एक और सकारात्मक पहल के तहत डीडी फ्री डिश के माध्यम से भारत के 11 और राज्यों में डीडी चैनलों के सैटेलाइट प्रसारण का शुभारंभ किया है. 
यह पहला मौका है जब छत्तीसगढ़, गोवा, हरियाणा, हिमाचल प्रदेश, झारखंड, मणिपुर, मेघालय, मिजोरम, नागालैंड, त्रिपुरा और उत्तराखंड राज्यों को डीडी फ्री डिश के माध्यम से एक सैटेलाइट नेटवर्क पर अपना डीडी चैनल प्राप्त हुआ है.
ये चैनल राज्य की स्थानीय आबादी की क्षेत्रीय आकांक्षाओं का प्रतिनिधित्व करते हैं. डीडी फ्री डिश के माध्यम से इन चैनलों के लिए एक उपग्रह नेटवर्क प्रदान करने से न केवल इन क्षेत्रों में इन चैनलों की दृश्यता बढ़ेगी, बल्कि उन्हें अखिल भारतीय स्तर पर अपनी पहचान भी मिलेगी.
क्षेत्रीय प्रसारण की बढ़ती पहुंच से क्षेत्रीय संस्कृति को बढ़ावा मिलेगा और स्थानीय प्रतिभाओं को भी अवसर मिलेंगे.
