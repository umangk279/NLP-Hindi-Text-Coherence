भारतीय क्रिकेट टीम के सीमित ओवरों के उप कप्तान रोहित शर्मा को दुबई स्थित क्रिकेट एकेडमी ‘क्रिककिंगडम’ का ब्रांड एंबेसडर नियुक्त किया गया है. 
यह एकेडमी वैश्विक महामारी कोविड-19 का प्रकोप कम होने के बाद अपने ‘ऑनलाइन प्लेटफॉर्म’ के जरिए भी कोचिंग की सुविधा देगी.
क्रिककिंगडम की मदद से कोचों की सेवाएं लेने के अलावा मैदान और नेट की सुविधा की बुकिंग की जा सकती है और साथ ही यह एकेडमी का प्रबंधन भी करती है.
प्रेस विज्ञप्ति में रोहित शर्मा के हवाले से कहा गया कि क्रिककिंगडम खेल के महान खिलाड़ी तैयार करने वाली पारंपरिक विधियों को आधुनिक वैज्ञानिक ट्रेनिंग पद्धतियों के साथ मिलाना चाहता है. उन्होंने कहा कि उनका विजन दूरदर्शी है और वे प्रत्येक पहलू को पेशेवर और ढांचागत बनाना चाहते हैं.
रोहित का नाम एकेडमी के निदेशक के रूप में भी प्रस्तावित किया गया है. मुंबई के तेज गेंदबाज धवल कुलकर्णी भी इस एकेडमी के मेंटर में से एक हैं. इस एकेडमी के साथ कम से कम 20 कोच जुड़े हैं और इनमें से अधिकांश ने ज़मीनी स्तर और जूनियर स्तर पर काम किया है. इन कोचों में प्रदीप इनगाले, पराग मदकइकर, सुभाष रंजने और प्रथमेश सालुंखे प्रमुख हैं.
यह एकेडमी चार वर्ग में कोचिंग देती है, जिसमें पांच से आठ वर्ष, आठ से 13 वर्ष, 13 वर्ष से अधिक और क्लब एवं एलीट स्तर के क्रिकेटर शामिल हैं.
