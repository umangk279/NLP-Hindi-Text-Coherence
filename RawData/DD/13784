चार साल पूरा होने पर सरकार अपने काम को जनता के बीच रख रही है. इसी कड़ी में केंद्रीय खाद्य, सार्वजनिक वितरण और उपभोक्ता मामलों के मंत्री राम विलास पासवान ने डीडी न्यूज़ के माध्यम से अपने मंत्रालय के चार साल के कामों का लेखा-जोखा जनता के सामने रखा. 
उन्होंने बताया कि केंद्र में 2014 में एनडीए सरकार के आने के बाद से गरीबों को सस्ता अनाज उपलब्ध कराने पर जोर रहा है और इस समय सरकार देश में 81 करोड़ लोगों को सस्ता अनाज मुहैया करा रही है.
23 करोड़ 27 लाख परिवार राशन कार्ड से सस्ता अनाज ले रहे हैं. खास बात ये है कि 82 प्रतिशत राशन कार्ड आधार से जोड़े गए हैं, जिससे पता चला है कि 12 करोड़ लोग गरीबों का सस्ता अनाज फर्जी तरीके से ले रहे थे. सरकार की कोशिशों से हर साल 17 हज़ार करोड़ रुपये के अनाज की चोरी रुकी है.
आधार राशन कार्ड से नहीं जुड़ा तो भी गरीबों को सस्ता राशन देने का इंतजाम किया गया है.
सरकार के चार साल के रिपोर्ट कार्ड की बात करें, तो देश में अनाज भंडारण के लिए गोदाम बनाने पर जोर दिया जा रहा है. हॉस्टल्स में दलित, आदिवासी, पिछड़े छात्रों को हर महीने सस्ता अनाज दिया जा रहा है. छात्रों को सार्वजनिक वितरण प्रणाली की दर पर 15 किलो सस्ता अनाज देने की योजना शुरू की गई है, जिससे 1 करोड़ से भी ज़्यादा छात्रों को फ़ायदा मिलेगा. सरकार ने जन वितरण प्रणाली (पीडीएस) में सुधार के लिए प्रभावी कदम उठाए हैं. जन वितरण प्रणाली का डिजिटाइज़ेशन किया गया है जिससे कोई भी राशन की दुकानों का हिसाब-किताब देख सकता है.
उपभोक्ताओं को ज्यादा अधिकार देने के लिए सरकार प्रभावी कदम उठा रही है. नए उपभोक्ता संरक्षण विधेयक को केंद्रीय मंत्रिमंडल की मंजूरी मिल गई है. नए कानून में उपभोक्ताओं के लिए शिकायत दर्ज कराना आसान होगा और उपभोक्ता मामलों के मुकदमे 3 महीने में निपटाए जाएंगे. भ्रमित करने वाले विज्ञापनों पर भी सरकार सख्ती कर रही है.
