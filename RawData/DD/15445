छह दिन की भारत यात्रा पर आए इजरायल के प्रधानमंत्री बेंजामिन नेतन्याहू ने मंगलवार को जब भारत के महत्वाकांक्षी भू-राजनीतिक सम्मेलन 'रायसीना संवाद के तीसरे संस्करण का उद्घाटन किया तो उन्होंने क्षेत्रीय और अंतराराष्ट्रीय राजनीति पर अपने विचार साझा किए।  
इस मौके पर प्रधानमंत्री नरेंद्र मोदी और विदेश मंत्री सुषमा स्वराज समेत तमाम वरिष्ठ मंत्री और अधिकारी मौजूद थे । आतंकवाद का जिक्र करते हुए नेतन्याहू ने कहा कि इससे निपटने के लिए दुनिया की लोकतात्रिक ताकतों में साझेदारी जरुरी है । 
नेतन्याहू ने सैनिक, आर्थिक, राजनीतिक और मूल्यों की ताकत का जिक्र किया और कहा कि मौजूदा हालात में सैनिक ताकत के साथ ही आर्थिक तौर पर मजबूत होना जरुरी है।
 
 यह पहला मौका है जब कोई विदेशी प्रमुख इसमें शामिल हुआ है । तीन दिन के इस  सम्मेलन में नई चुनौतियों व साइबर सुरक्षा सहित कई रणनीति मुद्दों पर मंथन होगा। 
 यह बहुपक्षीय सम्मेलन 2016 से सालाना दिल्ली में आयोजित हो रहा है। भारत के इस प्रमुख विदेश नीति सम्मेलन का आयोजन विदेश मंत्रालय और ऑब्जर्वर रिसर्च फाउन्डेशन संयुक्त रूप से करते हैं। इसे सिंगापुर की शंगरीला डायलॉग की तर्ज पर तैयार किया गया है। 
सम्मेलन में 90 देशों के  150 से ज्यादा वक्ता और 550  प्रतिनिधि इसमें हिस्सा ले रहे हैं ।  सम्मेलन को सेना प्रमुख जनरल बिपिन रावत, नौसेना प्रमुख एडमिरल सुनील लांबा, अमेरिका के प्रशांत कमान के प्रमुख एडमिरल हैरी हैरिस और ब्रिटेन के संयुक्त बल कमांडर जनरल क्रिस डेवेरेल सहित अन्य लोग भी एक सत्र को संबोधित करेंगे। 
अफगानिस्तान के पूर्व राष्ट्रपति हामिद करजई, कनाडा के पूर्व प्रधानमंत्री स्टीफन हार्पर और स्वीडन के पूर्व प्रधानमंत्री कार्ल बिल्ड्ट भी संवाद के हिस्सा होंगे। 
