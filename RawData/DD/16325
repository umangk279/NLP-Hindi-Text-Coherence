गुजरात में 9 और 14 दिसंबर को दो चरणों में होने वाले विधानसभा चुनाव के लिए प्रचार चरम पर है। भाजपा और कांग्रेस के दिग्गज नेता चुनाव प्रचार में जुटे हैं। इसी कड़ी में केंद्रीय मंत्री स्मृति ईरानी ने शनिवार को नवसारी में कहा कि कांग्रेस जीएसटी पर केवल राजनीति कर रही है। उन्होंने कहा कि जीएसटी परिषद में कांग्रेस शासित राज्यों के भी प्रतिनिधि हैं और जीएसटी के मुद्दे पर सारे निर्णय सबकी सहमति से लिए गए हैं। 
 गुजरात में भाजपा के डोर-टू-डोर महासंपर्क अभियान के तहत केंद्रीय मंत्री प्रकाश जावड़ेकर ने कांग्रेस पर निशाना साधते हुए अगले महीने होने वाले विधानसभा चुनाव में भारी बहुमत से भाजपा की जीत की उम्मीद जतायी। 
कांग्रेस उपाध्यक्ष राहुल गांधी ने अपने गुजरात दौरे के पहले दिन गांधीनगर में अक्षरधाम मंदिर में पूजा अर्चना की। पार्टी सूत्रों के मुताबिक, तीन दिवसीय सड़क यात्रा के दौरान राहुल गांधी उत्तर गुजरात के छह जिलों का दौरा करेंगे। इस दौरान वह महिलाओं, ग्रामीणों और विभिन्न समुदाय के लोगों के साथ मुलाकात करेंगे। राहुल गांधी साबरकांठा और बनासकांठा भी जाएंगे।
इस बीच केंद्रीय मंत्री निर्मला सीतारमण ने भी गांधीनगर में मोर्चा संभाला और भाजपा के लिए वोट मांगे। कांग्रेस को आड़े हाथों लेते हुए उन्होंने कहा कि कांग्रेस की सोच हमेशा से ही गुजरात के खिलाफ रही है। ऐसे में वह किस मुंह से गुजरात की जनता से वोट मांग रही है।
 गौरतलब है कि गुजरात में चुनाव परिणाम 18 दिसंबर को घोषित किये जाएंगे। 
