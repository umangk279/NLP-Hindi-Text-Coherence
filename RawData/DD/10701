ओडिशा पर चक्रवात ‘तितली’ का ख़तरा मंडरा रहा है. चक्रवाती तूफ़ान तितली काफ़ी गंभीर क़िस्म का बताया जा रहा है, जिसमें 140-150 किमी प्रति घंटा की रफ़्तार वाले तूफ़ान के साथ ही 165 किमी प्रति घंटा वाली धूल भरी आंधी का ख़तरा है. 
तूफान आज तड़के 5.30 बजे दक्षिणी ओडिशा तट से टकराएगा. यह सबसे पहले गंजम ज़िले पहुंचेगा. गंजम के साथ खुर्दा, पुरी, जगतसिंहपुर और केंद्रपाड़ा ज़िलों में इसका सबसे ज्यादा ख़तरा है.
तूफान के मद्देनजर ज़िला प्रशासन को चुस्त-दुरुस्त रहने को कहा गया है और चक्रवात के तुरंत बाद सड़क, बिजली और पानी की व्यवस्था बहाल करने के निर्देश दिए गए हैं. साथ ही अगले आदेश तक मछुआरों के समुद्र में जाने पर रोक भी लगा दी गई है.
मुख्यमंत्री नवीन पटनायक ने बैठक कर हालात की समीक्षा की. राज्य सरकार ने सभी संबंधित अधिकारियों और कर्मचारियों की छुट्टियां रद्द कर दी हैं.
ओडिशा के तटीय ज़िलों में एनडीआरएफ़ की 14 टीमें तैनात कर दी गई हैं. साथ ही पड़ोसी राज्य आंध्र प्रदेश में भी एनडीआरएफ की 4 टीमों की तैनाती की गई है.
