पूर्वी उत्तरी दिल्ली के कुछ इलाकों में सोमवार के बाद आज भी हिंसा की कुछ घटनाएं हुई। सुरक्षा हालातों की समीक्षा के लिए गृह मंत्री अमित शाह ने एक उच्चस्तरीय बैठक की जिसमें दिल्ली के उपराज्यपाल, मुख्यमंत्री सहित कई दलों के नेताओं ने शिरकत की। गृह मंत्री ने सभी से संयम बरतने की अपील की है। इसबीच हिंसा वाले इलाकों में अतिरिक्त सुरक्षा बलों को तैनात किया गया है। 
पूर्वोत्तर दिल्ली के कुछ इलाकों में मंगलवार को हुई हिंसा को देखते हुए केंद्रीय गृहमंत्रालय पूरी तरह सक्रिय है । इलाके में शांति व्यवस्था कायम करने के लिए अतरिक्त बल तैनात किया है।   केन्द्रीय गृह मंत्री अमित शाह ने मौजूदा स्थिति पर चर्चा करने के लिए उच्चस्तरीय बैठक की जिसमें दिल्ली के उपराज्यपाल अनिल बैजल, मुख्यमंत्री अरविंद केजरीवाल, पुलिस आयुक्त अमूल्य पटनायक और राजनीतिक दलों के लोग शामिल हुए । शाह ने दिल्ली में हो रही हिंसा की कड़ी निंदा करते हुए सभी राजनीतिक नेताओं से सैयम बरतने की अपील की। उन्होंने कहा कि सभी राजनीतिक पार्टियां दलगत राजनीति से ऊपर उठें और जनता के बीच भय और अफवाहों के माहौल को दूर करें। 
 उन्होंने कहा कि दिल्ली पुलिस स्थानीय शांति समितियों के साथ मिलकर जनता से एक संवाद प्रक्रिया शुरू करें और उन में विश्वास का माहौल कायम करें । उन्होंने बताया कि दिल्ली पुलिस ने पेशेवर मूल्यांकन के आधार पर पर्याप्त दल और बल प्रभावित इलाकों में तैनात किए हैं  । भविष्य में जरुरत के मुताबिक केंद्र सरकार की ओर से अतिरिक्त पुलिस बल दिए जा सकते हैं।  दिल्ली की उत्तर प्रदेश और हरियाणा सीमाओं पर विशेष निगरानी बरती जा रही है और दिल्ली पुलिस सतर्क है कि कोई भी असामाजिक तत्व दिल्ली में प्रवेश ना पा सके 
बैठक में तय किया गया कि सभी दल शांति बहाल करने की दिशा में कदम उठाएंगे।
सोमवार को पूर्वोत्तर दिल्ली के जाफराबाद, मौजपुर, चांदबाग, खुरेजी खास और भजनपुरा में हुई हिंसा में 56 पुलिस कर्मी और करीब 150 नागरिक घायल हो गए। इस इलाके में आग बुझाने पहुंचे तीन दमकल कर्मी भी घायल हुए है। इलाके में तनाव कायम होने के चलते स्कूल बंद है। 
इसबीच गोकुलपुरी हिंसा में शहीद रतन लाल को किंग्सवे कैंप के पुलिस लाइन में आखिरी सलामी दी गई, केंद्रीय गृह राज्य मंत्री नित्यानंद राय उन्हे श्रृद्धासुमन अर्पित किये। दिल्ली पुलिस कमिश्नर अमूल्य पटनायक ने कहा कि दिल्ली पुलिस को रतन लाल जी पर गर्व है। हम शोक संतप्त परिवार के साथ हैं।
उत्तर पूर्वी दिल्ली के हिंसा प्रभावित इलाके में धारा 144 के तहत निषेधाज्ञा लगा दी गयी साथ ही किसी भी आपात स्थिति से निपटने के लिए रैपिड ऐक्शन फोर्स को तैनात किया गया है।
