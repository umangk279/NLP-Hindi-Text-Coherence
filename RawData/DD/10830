भारत दौरे पर आये संयुक्त राष्ट्र के महासचिव एंटोनियो गुटरेस ने संयुक्त राष्ट्र सुरक्षा परिषद में भारत की स्थायी सीट के दावे का समर्थन किया है। उन्होंने कहा कि आर्थिक शक्ति, जीवंत लोकतंत्र और संयुक्त राष्ट्र शांति मिशन में भारत के योगदान को देखते हुए भारत इस सीट का सच्चा हकदार है।     
एंटोनियो गुटरेस ने प्रधानमंत्री नरेंद्र मोदी को संयुक्त राष्ट्र के शीर्ष पर्यावरण संरक्षण सम्मान चैंपियंस ऑफ द अर्थ अवॉर्ड से नवाजा।इस मौके पर उन्होंने कहा कि यह पुरस्कार पर्यावरण को बचाने के लिए प्रधानमंत्री नरेंद्र मोदी द्वारा किये गये गंभीर प्रयासों को मान्यता देता है।
सतत विकास के लक्ष्यों को हासिल करने के लिए भारत के गंभीर प्रयासों की सराहना करते हुए उन्होंने कहा कि भारत इस दिशा में कई अन्य देशों से काफी आगे निकल गया है।
आतंकवाद के खिलाफ वैश्विक लड़ाई में भारत की अग्रणी भूमिका को स्वीकार करते हुए संयुक्त राष्ट्र महासचिव ने सदस्य देशों से आतंकवाद की परिभाषा पर एक राय बनाने को कहा। साथ ही संयुक्त राष्ट्र महासचिव ने अंतरराष्ट्रीय समुदाय से आतंकवाद के खिलाफ प्रभावी लड़ाई छेड़ने का आह्रवान किया।
