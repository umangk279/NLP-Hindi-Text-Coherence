प्रधानमंत्री जन आरोग्य योजना 25 सिंतबर से पूरे देश में लागू हो जाएगी. सभी को स्वास्थ्य बीमा कवर देने वाली दुनिया की सबसे बड़ी हेल्थ केयर स्कीम कही जा रही है. योजना के तहत 5 लाख रुपये प्रति परिवार प्रति वर्ष बीमा कवर दिया जाएगा. करीब 10 करोड़ 74 लाख गरीब परिवारों को इसका लाभ मिलेगा. केंद्रीय स्‍वास्‍थ्‍य मंत्री जेपी नड्डा ने आज इसी बारे में एक प्रेस कॉन्फ्रेंस की. 
देश की करीब 40 फ़ीसदी आबादी को स्वास्थ्य बीमा लाभ देने के लिए केंद्र सरकार की महत्वकांक्षी योजना आयुष्मान भारत अभियान के तहत प्रधानमंत्री जन आरोग्य योजना को लागू करने की पूरी तैयारी कर ली गई है. सोमवार को एक संवाददाता सम्मेलन को संबोधित करते हुए केंद्रीय स्वास्थ्य मंत्री जेपी नड्डा ने कहा कि इस योजना के तहत देश के गांवों के करीब 85 फ़ीसदी और शहरों के 60 फ़ीसदी से ज्यादा परिवारों की योजना के लिए पहचान की गई है. योजना के तहत देश के करीब 10 करोड़ 74 लाख परिवारों को सालाना 5 लाख रुपये तक का स्वास्थ्य बीमा उपलब्ध कराया जाएगा. अब तक 29 राज्य और केंद्र शासित प्रदेश केंद्र से करार कर चुके है. इस योजना का के आधिकारिक लोगों भी जारी किया गया है. किसी भी तरह की गड़बड़ी को रोकने के लिए एक आईटी सिस्टम बनाया गया है साथ ही गाइडलाइन भी जारी की गई है. इसके तहत एंटी फ्रॉड सेल केंद्र और राज्य स्तर पर बनाया जाएगा.
स्वास्थ्य मंत्री जेपी नड्डा ने कहा कि परिवार चाहे कितना भी बड़ा क्यों ने हो, उसको इस योजना का लाभ दिया जाएगा. इस योजना का लाभ देश के किसी भी हिस्से मे लिया जा सकता है. राज्यों को ये अधिकार दिया गया है कि वह इस योजना का चाहे तो इंश्योरेंश मॉडल, ट्रस्ट मॉडल या फिर दोनों का मिक्स्ड मॉडल अपना सकते हैं.
प्रधानमंत्री जन आरोग्य योजना के तहत 1,300 अलग-अलग पैकेज रेट और 20 से ज्यादा बड़ी बीमारियों का इलाज इसके दायरे में आएगा. अस्पतालों को नेशनल एक्रिडिएशन बोर्ड फॉर हॉस्पिटल्स एंड हेल्थकेयर प्रोवाइडर्स (NBAH) से मान्यता प्राप्त होना जरूरी है. अब तक दस हजार से ज्यादा अस्पतालों ने इस योजना से जुड़ने के लिए के लिए अप्लाई किया है. 5 सितंबर से कॉल सेंटर, बेवसाइट और मोबाइल एप लांच किया जाएगा, जहां योजना से जुड़ी सभी तरह की सूचना ली जा सकती है. कॉल सेंटर का नंबर है 14555.
हर अस्पताल में मरीजों को मदद करने के लिए आरोग्य मित्र होंगे जो चौबीस घंटे अस्पताल में तैनात रहेंगे. आरोग्य मित्र का प्रशिक्षण कौशल विकास मंत्रालय के जरिए कराया जा रहा है. लाभार्थी को ई-कार्ड मुहैया कराया जाएगा, जिससे वो सीधे अस्पताल में ले जाकर भर्ती हो सकते है. अभी सोलह राज्यों में पायलट प्रोजेक्ट चल रहा है, जहां आईटी सिस्टम को जांचा परखा जा रहा है और 25 सितंबर को पंडित दीन दयाल उपाध्याय के जन्म दिवस को देशभर में इसे लॉन्च कर दिया जाएगा.
