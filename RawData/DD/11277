आतंकवाद पर पाकिस्तान के रूख पर निंदा...आतंकवाद के खिलाफ भारत की कार्रवाई की सराहना 
अमेरिका ने आतंकवाद को लेकर पाकिस्तान की कड़ी निंदा करते हुए कहा है कि पाकिस्तान की जमीन से अंतर्राष्ट्रीय आतंकवाद की साजिशें रची जा रही हैं। ट्रम्प प्रशासन ने आतंकवाद के खिलाफ की गई भारत की कार्रवाई की सराहना भी की है और कहा है कि पाकिस्तान के आतंकी गुटों ने भारत पर अपने हमले जारी रखे।
अमेरिकी विदेश विभाग ने अपनी वार्षिक रिपोर्ट ‘कंट्री रिपोर्ट ऑन टेररिज्म’ में कहा कि भारतीय नेतृत्व ने घरेलू स्तर पर आतंकी हमलों को रोकने और अमेरिका तथा समान विचारधारा वाले देशों के साथ मिलकर आतंक के षड्यंत्रकारियों को न्याय  के कठघरे में लाने का संकल्प व्यक्त किया है।
रिपोर्ट में कहा गया है कि 2017 में भारत के कुछ हिस्से  आतंकवाद से गंभीर रूप से प्रभावित रहे। भारत सरकार आईएसआईएस और अल-कायदा जैसे अंतर्राष्ट्रीय आतंकवादी गुटों की वजह से देश को होने वाले खतरे पर बारीकी से नजर रख रही है। 
