बायर्न म्युनिख ने छठीं बार किया चैम्पियंस लीग के खिताब पर कब्जा,  फाइनल में पेरिस सेंट जर्मेन को 1-0 से दी मात, जर्मन क्लब के लिए किंग्सले कोमान ने किया विजयी गोल, बायर्न म्युनिख के प्रशंसकों में खुशी की लहर 
जर्मन क्लब बायर्न म्युनिख ने चैम्पियंस लीग का खिताब जीत लिया है। रविवार को खेले गए फाइनल मुकाबले बायर्न ने पेरिस सेंट जर्मेन को 1-0 से हराने में सफलता पाई। इस मैच के पहले हाफ में दोनों ही टीमों में से किसी ने भी गोल करने में सफलता नही पाई। हालांकि दूसरे हाफ में बायर्न के लिए किंग्सले कोमान ने हेडर से 59वें मिनट में गोल कर टीम को बढ़त दिला दी। बायर्न की यह बढ़त खेल समाप्त होने तक बरकरार रही।
पीएसजी की तरफ से नेमार ने गोल करने के 2 और किलियन एम्बाप्पे ने 1 मौका गंवाया। बायर्न का ये छठा चैम्पियंस लीग खिताब है। बायर्न चैम्पियंस लीग में एक भी मुकाबला नही गवां कर खिताब जीतने वाली पहली टीम भी बन गई है।  इसी के साथ बायर्न ने हंसी फ्लिक की कोचिंग में  इस सत्र में खिताबी हैट्रिक लगाने में सफलता पाई। चैम्पियंस लीग से पहले उन्होने बुंदेसलीगा और जर्मन कप का खिताब भी जीता था।
रविवार की देर रात चैम्पियंस लीग की खिताबी जीत के साथ ही जर्मन क्लब बायर्न म्युनिख के समर्थको का जश्न शुरू हो गया। म्युनिख में काफी संख्या में खेल प्रेमी रेस्टोरेंट के अंदर और बाहर गाते और नाचते हुए दिखाई दिए। किंग्सले कोमान ने जैसे ही गोल किया रेस्टोरेंट में मौजूद खेल प्रेमियों ने एक दूसरे को गले लगा लिया। समर्थक खुशी से नाचने लगे। जर्मन क्लब के इन समर्थको ने कोरोना महामारी के दौरान अपनी टीम के प्रदर्शन पर संतुष्टी जताई।  
