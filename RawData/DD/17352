पी वी सिंधु ने ग्लासगो में चल रही विश्व बैडमिंटन चैम्पियनशिप के फ़ाइनल में जगह बना ली है। कल खेले गए सेमीफ़ाइनल में सिंधु ने चीन की चेन यूफ़े को 21-13, 21-10 से हराया। फ़ाइनल में सिंधु का सामना जापान की नोज़ोमी ओकूहारा से होगा। वहीं साइना नेहवाल को सेमीफ़ाइनल में हार के साथ ही कांस्य पदक से संतोष करना पड़ा। 
 भारत की पी वी सिंधु ने विश्व बैडमिंटन चैम्पियनशिप के फ़ाइनल में जगह बना ली है। ग्लासगो में चल रही प्रतियोगिता के महिला एकल वर्ग के दूसरे सेमीफ़ाइनल में उन्होंने चीन की चेन यूफ़े को 21-13, 21-10 से मात दी।
सिंधु को ये मैच जीतने में ज्यादा दिक्कत पेश नहीं आई और उन्होंने चीन की उभरती हुई खिलाड़ी को सिर्फ 48 मिनट तक चले मैच में सीधे गेम्स में हरा दिया। वर्ल्ड बैडमिंटन चैम्पियनशिप में दो बार की कांस्य पदक विजेता सिंधु पहली बार फ़ाइनल में पहुंची हैं। खास बात ये है कि इस जीत के साथ सिंधु ने वर्ल्ड चैम्पियनशिप के किसी भी मुकाबले में चीनी खिलाड़ी से ना हारने का रिकॉर्ड बरकरार रखा है।
रियो ओलंपिक में रजत पदक विजेता रही पीवी सिंधु ने 2013 में वर्ल्ड चैम्पियनशिप खेलनी शुरू की थी और तब से अब तक वो कभी भी इस प्रतियोगिता में किसी चीनी खिलाड़ी से नहीं हारी हैं। फाइनल में सिंधु का सामना जापान की नोज़ोमी ओकूहारा से होगा।
ओकूहारा ने पहले सेमीफ़ाइनल में भारत की साइना नेहवाल को हराया जिससे ऑल इंडिया फ़ाइनल की उम्मीद समाप्त हो गई। ओकुहारा ने साइना को 12-21, 21-17, 21-10 से हराया।
12वीं वरीयता प्राप्त साइना ने पहला गेम 21-12 से अपने नाम किया लेकिन सातवीं वरीयता प्राप्त जापानी खिलाड़ी ने वापसी करते हुए अगले दोनों गेम्स जीत लिए। इस हार के साथ ही साइना को प्रतियोगिता में कांस्य पदक से ही संतोष करना पड़ा। साइना नेहवाल ने दो साल पहले ज़कार्ता में हुई चैंपियनशिप में रजत पदक जीता था।
