चीन में कोरोना वायरस संक्रमण से अब तक 1765 लोगों की मौत हो चुकी है और 70 हजार से भी अधिक लोग इस संक्रमण की चपेट में आ चुके हैं जिनमें से ज्यादातर लोग हुबेई प्रांत के हैं।  
इधर भारत में केरल में कोरोना पाज़िटिव पाए गए तीन लोगों में से दो को पूरी तरह से स्वस्थ होने के बाद अस्पताल से छुट्टी दे दी गई। कोरोना वायरस से प्रभावित चीनी शहर वुहान से भारत लाए गए और दिल्ली में आईटीबीपी के एक शिविर में रखे गए करीब 400 लोगों में से करीब 200 को सोमवार को छुट्टी दे दी गयी। पहले जत्थे में मालदीव के सात नागरिक भी शामिल हैं।
इस बीच भारत चीन को कोविड19 महामारी से निपटने के लिए मदद के तौर पर चिकित्‍सा सामग्री की एक खेप इसी हफ्ते वहां भेजेगा। इधर नागरिक उड्डयन मंत्री हरदीप सिंह पुरी ने कोविड 19 से प्रभावित चीन के वुहान से भारतीयों को निकालने के लिए एयर इंडिया के कर्मचारियों को आज प्रधानमंत्री का प्रशंसा पत्र सौंपा। स्‍वास्‍थ्‍य मंत्री डॉक्‍टर हर्षवर्धन ने भी इस अभियान में शामिल डॉक्‍टरों और चिकित्‍साकर्मियों को प्रधानमंत्री का प्रशंसा पत्र सौंपा।
