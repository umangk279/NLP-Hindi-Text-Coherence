गृह मंत्रालय ने विदेशी नागरिकों की भारत एंट्री को लेकर प्रतिबंधों में ढील दी, इससे प्रवासी भारतीय कार्डधारक और ओसीआई कार्डधारक भारत आ सकेंगे, मंत्रालय ने ओसीआई कार्ड वाले नाबालिग और जिनके माता-पिता में से एक भारतीय नागरिक हैं उन्हें भारत यात्रा की अनुमति दी। 
केंद्र सरकार ने ओवरसीज सिटिजन ऑफ इंडिया-ओसीआई कार्ड धारकों सहित निश्चित श्रेणियों के विदेशियों के देश में प्रवेश को और आसान बना दिया है। ओसीआई कार्ड धारक ऐसे बच्‍चों को देश में आने की अनुमति दी गई है, जो वयस्‍क नहीं हैं और जिनके अभिभावक भारतीय नागरिक हैं। अपने निकटतम पारिवारिक सदस्‍य की गंभीर चिकित्‍सा स्थिति या मृत्‍यु सहित पारिवारिक आकस्मिक स्थिति के मामले में भारत लौटने के इच्‍छुक ओसीआई कार्ड धारकों को भी यात्रा करने की अनुमति दी गई है।
सरकार ने ऐसे विवाहित जोड़ों को भी देश में आने की अनुमति दी है, जहां उनमें से कोई एक ओसीआई कार्ड धारक है और दूसरा भारतीय नागरिक है। ओसीआई कार्ड धारक विद्यार्थी भी भारत आ सकते हैं, लेकिन उनके अभिभावकों में से कम से कम एक को भारतीय नागरिक या ओसीआई कार्ड धारक होना चाहिए। 
