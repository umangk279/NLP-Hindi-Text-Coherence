नीरव मोदी और मेहुल चोकसी पर और भी शिकंजा कसते हुए प्रवर्तन निदेशालय ने पंजाब नेशनल बैंक घोटाले में गीतांजलि जेम्‍स और उसके प्रमोटर मेहुल चोकसी की 1217.20 करोड़ रुपये की 41 सम्‍पत्तियां अटैच की हैं. निदेशालय ने धनशोधन अधिनियम के तहत इन सम्‍पत्तियों को जब्‍त करने का आदेश जारी किया है. 
जब्‍त की गई संपत्तियों में मुंबई में 15 फ्लैट और 17 कार्यालय, कोलकाता में एक मॉल, अलीबाग में चार एकड़ का फॉर्म हाउस, नाशिक, नागपुर, पनवेल तथा तमिलनाडु के विल्‍लुपुरम में 231 एकड़ जमीन शामिल हैं. साथ ही मेसर्स हैदराबाद जेम्स सेज़ नाम की कंपनी के खिलाफ भी ईडी ने कार्रवाई की है. आंध्र प्रदेश के रंगारेड्डी जिले में स्थित इस 1700 एकड़ में फैले सेज़ की बाजार कीमत पांच सौ करोड़ रुपये से अधिक है.
ईडी की इस कार्रवाई के तहत मुंबई के बोरीवली इलाके में चार फ्लैट, सांताक्रुज के खेमु टॉवर में नौ अन्‍य फ्लैट भी जब्‍त किए गए हैं. इस पूरे मामले में सीबीआई और प्रवर्तन निदेशालय ने दोनों के खिलाफ एफआईआर भी दर्ज कर रखी हैं. इस बीच प्रवर्तन निदेशालय अमेरिका के डेलावेर राज्य में नीरव मोदी की कंपनी की जांच भी कर रही है. दरअसल डेलावेर अमेरिका का ऐसा राज्य है जो टैक्स फ्री है. यहां पूरी दुनिया से कंपनियां पंजीकरण कराने के लिए आकर्षित होती हैं. ईडी को जांच में ये भी पता चला है कि नीरव मोदी ने बैंकों की रकम यहां भी लगा रखी होगी.
इस बीच पंजाब नेशनल बैंक पीएनबी घोटाला मामले के मुख्य आरोपी हीरा कारोबारी नीरव मोदी ने सीबीआई को जांच में सहयोग से इंकार कर दिया है. सीबीआई ने नीरव मोदी को इस घोटाले के मामले में जांच एजेंसी के समक्ष पेश होने को कहा था, लेकिन नीरव मोदी ने अपनी कामकाजी व्यस्तता का हवाला देते हुए पेश होने में असमर्थता जताई. इस बीच मीडिया में आई खबरों का खंडन करते हुए पीएनबी ने स्पष्ट किया है कि आरबीआई द्वारा हर साल बैंक का जोखिम आधारित पर्यवेक्षण किया जाता है.
