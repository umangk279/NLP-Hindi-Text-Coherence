प्रधानमंत्री नरेंद्र मोदी ने कहा कि 2014 में उनकी सरकार के सत्ता में आने के बाद से अब तक भारत डिजिटल इनोवेशन के क्षेत्र में काफी लंबा सफर तय कर चुका है. सिंगापुर में आयोजित फिनटेक फेस्टिवल को संबोधित करते हुए प्रधानमंत्री ने कहा कि आज भारत दुनियाभर की फिनटेक कंपनियों के लिए बहुत बड़े अवसर का द्वार बन गया है. इस अवसर पर उन्होंने ऑलाइन ग्लोबल फिनटेक मार्केटप्लेस एपीआईएक्स (APIX) भी लॉन्च किया. 
फिनटेक फेस्टिवल में प्रधानमंत्री नरेंद्र मोदी ने विश्व से भारत की तकनीक क्रांति का हिस्सा बनने का आह्वान किया, जिसने 2014 से एक अभियान का रूप धारण कर लिया है. पहले राष्ट्राध्यक्ष के रूप में दुनिया के सबसे बड़े फिनटेक उत्सव को संबोधित करते हुए प्रधानमंत्री नरेंद्र मोदी ने 2014 में शुरू की गई वित्तीय समावेशन की यात्रा से हासिल किए गए अनुभवों को दुनिया के साथ साझा किया.
फिनटेक को प्रोत्साहित करने के लिए सिंगापुर और भारत कदम से कदम मिलाकर साथ चल रहे हैं. वैश्विक वित्तीय समावेशन को बढ़ावा देने के लिए एक और कदम बढ़ाते हुए प्रधानमंत्री नरेंद्र मोदी ने ऑनलाइन ग्लोबल फिनटेक मार्केटप्लेस एपीआईएक्स (APIX) लॉन्च किया. इस मंच का मकसद दुनिया के ऐसे दो अरब लोगों को जोड़ना है, जिनके पास बैंक खाता नहीं है.
इस साल जून में सिंगपुर में रूपे कार्ड की वैश्विक लॉंचिंग के बाद ये मंच वजूद में आया है. प्रधानमंत्री ने कहा कि डिजिटल ट्रांज़ैक्शन ने राष्ट्र निर्माण में अहम भूमिका निभाई है.
प्रधानमंत्री नवाचार की आसाधरण प्रेरणादायक कहानियों की सराहना की जो विश्व भर में लोगों के जीवन में उजाला बखेर रहीं है. पीएम ने फिनटेक की उन चुनौतियों का भी ज़िक्र किया, जिसका सामना विश्व को करना है.
पीएम ने विश्व के 1.7 करोड़ लोगों को बैंक से जोड़ने का आह्वान किया जिनके पास खाता नहीं है.
पीएम ने विश्व भर में अनौपचारिक क्षेत्रों से जुड़े 1 अरब से अधिक मज़दूरों को सामाजिक सुरक्षा मुहैया कराने की ज़रूरत पर बल दिया.
उन्होंने कहा बैंकों और वित्तीय संस्थानों को जोखिम प्रबंधन, धोखाधड़ी से लड़ने और पारंपरिक मॉडल में व्यवधान से निपटने में अधिक लचीला बनाया जाना चाहिए.
प्रधानमंत्री ने अनुपालन, प्रबंधन और विनियमन में सुधार के लिए तकनीक के प्रयोग पर ज़ोर दिया, ताकि नवाचार फले-फूले और जोखिम पर नियंत्रण पाया जा सके.
उन्होंने मनी लॉंड्रिंग से निपटने और साइबर चुनौतियों समेत अन्य वित्तीय अपराधों पर अंकुश लगाने के लिए फिनटेक के साधनों के प्रयोग पर बल दिया.
प्रधानमंत्री नरेंद्र मोदी ने सिंगापुर में आयोजित फिनटेक फेस्टिवल में भारतीय पवेलियन का अवलोकन भी किया. प्रदशर्नी में भारत के 18 प्रतिभागी हिस्सा ले रहे हैं. 16 देशों में से भारतीय पवेलिनयन सबसे बड़ा है.
