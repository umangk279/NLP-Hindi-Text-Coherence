प्रधानमंत्री नरेंद्र मोदी ने बुधवार को अयोध्‍या में राम मंदिर निर्माण के लिए भूमि-पूजन किया और मंदिर निर्माण की आधारशिला रखी. मंत्रोच्चार के बीच प्रधानमंत्री द्वारा चांदी की ईंट रखने के साथ ही अयोध्‍या में मन्दिर निर्माण कार्य का शुभारंभ हो गया. 
भूमि-पूजन के बाद मंच से संबोधन में राम मंदिर को राष्‍ट्रीय एकता का प्रतीक बताते हुए प्रधानमंत्री ने कहा कि आज करोड़ों भारतीयों की अभिलाषा पूरी हुई. आज के इस पवित्र अवसर पर सभी को कोटि-कोटि बधाई. उन्होंने कहा कि आज के दिन की गूंज पूरे विश्व में सुनाई दे रही है. पीएम मोदी ने कहा कि भारत के इतिहास में स्‍वर्णिम अध्‍याय लिखा जा रहा है और श्रीराम सदैव हमारे दिलों में रहेंगे.
प्रधानमंत्री ने कहा कि आज पूरा देश भावुक है क्‍योंकि सदियों का इंतजार समाप्‍त हो रहा है. करोड़ों लोगों को तो यह विश्‍वास ही नहीं हो रहा होगा कि उनका सपना साकार हो रहा है. प्रधानमंत्री ने देश के घर-घर और शहर-शहर से लाई गई पवित्र मिट्टी और नदियों के जल के प्रयास को न भूतो न भविष्‍यति जैसा अभूतपूर्व पल बताया.
पीएम मोदी ने कहा कि सत्‍य पर अटल रहने के गुण के कारण ही श्रीराम सम्पूर्ण हैं. उन्‍होंने कहा कि श्रीराम ने जिस तरह केवट से प्रेम और हनुमान तथा वनवासी बंधुओं से सहयोग लिया, उसी तरह का सहयोग भारत के जन-जन से राम मंदिर के निर्माण के लिए लिया जा रहा है. उन्होंने कहा कि आज देशभर के लोगों के सहयोग से राम मंदिर निर्माण का यह पुण्‍य कार्य शुरू हुआ है.
पीएम मोदी ने भूमि-पूजन से पहले हनुमानगढ़ी में दर्शन और पूजा की. उन्‍होंने कहा कि हनुमान जी के आशीर्वाद से ही कलयुग में श्रीराम के काज संपन्न होंगे. कोविड महामारी के कारण भूमि-पूजन का कार्यक्रम मर्यादा के साथ संपन्‍न हुआ. पीएम मोदी ने कहा कि भारत ने समय-समय पर इस तरह की मर्यादा दिखाई है. उन्‍होंने कहा कि अयोध्‍या पर उच्‍चतम न्‍यायालय के फैसले के बाद भी देश की जनता ने ऐसी ही मर्यादा दिखाई थी.
प्रधानमंत्री ने कहा कि श्रीराम दीनदयालु थे और उनका जीवन दीन-दुखियों के साथ प्रेम और सहयोग का बर्ताव करने की प्रेरणा देता है. उन्होंने कहा कि राम मंदिर हमारी शाश्‍वत आस्‍था का प्रतीक बनेगा. यह आने वाली पीढ़ियों के लिए आस्‍था, श्रद्धा और विश्‍वास का प्रतीक होगा. पीएम मोदी ने कहा कि भव्‍य राम मंदिर के निर्माण के बाद अयोध्‍या में हर क्षेत्र में अवसर बनेंगे और बढ़ेंगे.
प्रधानमंत्री ने राम मंदिर निर्माण की प्रक्रिया को राष्‍ट्र निर्माण की प्रक्रिया बताया. उन्‍होंने कहा यह ऐतिहासक पल दिग-दिगंत और युगों-युगों तक भारत की पताका फहराता रहेगा.
प्रधानमंत्री ने इस अवसर पर राम मंदिर के मॉडल पर स्‍मारक डाक टिकट जारी किया. उत्‍तर प्रदेश के मुख्‍यमंत्री योगी आदित्‍यनाथ ने प्रधानमंत्री को स्‍मारिका के रूप में लकड़ी के बने कोदंड राम की प्रतिमा भेंट की.
इस अवसर पर अनेक संत, आध्‍यात्मिक नेता और राम मंदिर आंदोलन से जुडे अन्‍य नेता उपस्थित हुए. विश्‍व हिन्‍दू परिषद के पूर्व अध्‍यक्ष स्‍वर्गीय अशोक सिंघल के परिवार से पवन सिंघल और महेश भागचंदका भी समारोह में उपस्थित रहे.
राष्‍ट्रीय स्‍वयंसेवक संघ के सरसंघ चालक मोहन भागवत, श्री रामजन्‍मभूमि तीर्थ क्षेत्र न्यास के अध्‍यक्ष महंत नृत्‍यगोपाल दास, उत्‍तर प्रदेश के मुख्‍यमंत्री योगी आदित्‍यनाथ, राज्‍यपाल आनंदीबेन पटेल भी समारोह में शामिल हुए.
राष्‍ट्रपति रामनाथ कोविन्द ने अयोध्‍या में राम मंदिर के भूमि-पूजन के अवसर पर देशवासियों को बधाई दी. एक ट्वीट में उन्‍होंने कहा कि भगवान राम के मंदिर के कानून सम्‍मत निर्माण से भारत की सामाजिक समरसता का प्रमाण मिलता है. राष्‍ट्रपति ने कहा कि यह मंदिर परिसर राम राज्‍य के सिद्धांतों पर आधारित आधुनिक भारत का प्रतीक होगा.
उपराष्‍ट्रपति वेंकैया नायडू ने अयोध्‍या में राम मंदिर के निर्माण को मर्यादा पुरुषोत्तम राम के सत्‍य और नैतिकता संबंधी विचारों का प्रतीक बताया. अपने ट्वीट में उन्‍होंने कहा कि अयोध्‍या नरेश के रूप में श्रीराम ने एक ऐसा जीवन जिया जो सबके लिए अनुकरणीय है.
