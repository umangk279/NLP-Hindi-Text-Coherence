नोएडा के शाहबेरी में मंगलवार देर रात एक इमारत के ढहने की घटना में मरने वालों की संख्या पांच तक पहुंच गई है। इस मामले में पुलिस ने बड़ी कार्रवाई करते हुए बिल्डर समेत तीन लोगों को गिरफ्तार किया गया है। इस बीच यूपी सरकार ने मामले की जांच का ऐलान करते हुए कहा है कि किसी को बख्शा नहीं जाएगा। 
नोएडा के शाहबेरी में मंगलवार रात एक इमारत के ढहने की घटना ने सभी को झकझोर कर रख दिया। इस मामले में पुलिस ने बड़ी कार्रवाई करते हुए बिल्डर समेत तीन लोगों को गिरफ्तार किया गया है। गौरतलब है कि शाहबेरी गांव में छह मंजिला इमारत के गिरने से कई लोग मलबे में दब गए थे जिसमें अधिकांश मजदूर थे। घटना स्थल पर राष्ट्रीय आपदा मोचन बल की टीमें राहत और बचाव के काम में जी जान से जुटी रहीं। सूबे के मुख्‍यमंत्री योगी आदित्‍यनाथ ने जांच के आदेश दिए हैं और पीडि़तों को राहत उपलबध कराने के लिए अधिकारियों को निर्देश दिए हैं। गौतम बुद्ध नगर के जिला अधिकारी द्वारा मजिस्‍ट्रेट जांच के आदेश दिए गए हैं जो 15 दिनों के भीतर अपनी रिपोर्ट सौंप देगी।
राज्‍य सरकार ने यह भी कहा है कि अधिकारियों की लापरवाही और निर्माण नियमों का उल्‍लंघन साबित होने पर कार्रवाई की जाएगी। सरकार ने कहा है कि दोषियों का बक्‍शा नहीं जाएगा। 
प्रत्यक्षदर्शियों ने बताया कि जिस समय यह हादसा हुआ, उस समय काफी मजदूर हादसे वाली बिल्डिंग में सो रहे थे, जो मलबे के नीचे दब गए। घटना के बाद मौके पर भगदड़ मच गई और आसपास के लोगों की भीड़ जुटने लगी। स्थानीय लोगों ने पुलिस को इस सम्बन्ध में सूचना दी। जिसके बाद सतर्कता बरती गई और ज्यादा से ज्यादा लोगों को मलबे से निकाला गया। इस हादसे ने एक बार बिल्डरों की मनमानी और अवैध निर्माण पर सवाल खड़े किए हैं । 
