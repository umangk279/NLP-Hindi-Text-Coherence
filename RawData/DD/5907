उपराष्ट्रपति वेंकैया नायडू 2017 में उपराष्ट्रपति बने थे. उनके उपराष्ट्रपति पद के दो साल के कार्यकाल पूरे होने पर एक पस्तक का विमोचन रविवार को केंद्रीय गृह मंत्री अमित शाह एवं सूचना और प्रसारण मंत्री प्रकाश जावडेकर द्वारा चेन्नई में किया जाएगा. 
उपराष्ट्रपति वेंकैया नायडू का जन्म 1 जुलाई 1949 को आंध्र प्रदेश में नेल्लोर जिले के एक छोटे से गाँव चावटपलेम में हुआ था. अपने सार्वजनिक जीवन की यात्रा के शिखर पर वर्ष 2017 में नायडू उपराष्ट्रपति बने. उनके उपराष्ट्रपति पद के दो साल के कार्यकाल पूरे होने पर सूचना और प्रसारण मंत्रालय के ब्यूरो ऑफ आउटरिच एण्ड कम्यूनिकेशन द्वारा उनके कार्यकाल से जुड़ी एक पुस्तक 'लिसनिंग, लर्निंग एंड लीडिंग' तैयार की है. जिसमें उनके दो साल के दौरान देशभर में लोगों से मिलने के उनके 330 कार्यक्रमों की झलकियां हैं. इस पस्तक का विमोचन रविवार को केंद्रीय गृहमंत्री अमित शाह एवं सूचना और प्रसारण मंत्री प्रकाश जावडेकर द्वारा चेन्नई में किया जाएगा.
वेंकैया नायडू के पिता का नाम रंगिया नायडू और माता का नाम रामनम्मा था. अपनी मां को उन्होंने सिर्फ 15 महीने की आयु में ही खो दिया था. उन्होंने अपनी स्कूली शिक्षा बुचिरेडीपलेम के जिला परिषद हाई स्कूल से की और नेल्लोर के वीआर कॉलेज से स्नातक की डिग्री हासिल की. विशाखापत्तनम के आंध्र विश्वविद्यालय के कॉलेज ऑफ लॉ में कानून की डिग्री प्राप्त की.
जयप्रकाश नारायण के आदर्शों से प्रेरित होकर नायडू 1974 में आंध्र प्रदेश में छात्र संघर्ष समिति के संयोजक बने.
स्वतंत्रता और लोकतंत्र के कारण के प्रति उनकी प्रतिबद्धता के कारण उन्होने आपातकाल के खिलाफ आंदोलन में संघर्ष किया. इस आंदोलन में भाग लेने के कारण 1975 से 1977 के बीच उन्हे 17 महीने की जेल की सजा भी मिली.
उन्होंने पहली बार चुनावी राजनीति में 1978 में प्रवेश किया, जब उन्होंने नेल्लोर जिले के उदयगिरि से 1978 में और फिर 1983 में विधानसभा चुनाव लड़ा और जीता भी. नायडू 1980 से 1985 तक 5 वर्षों तक आंध्र प्रदेश में भाजपा विधायक दल के नेता रहे. वह पार्टी के महासचिव और 2002 और 2004 के बीच पार्टी के अध्यक्ष भी रहे. वह 1998, 2004 और 2010 में कर्नाटक से और 2016 में राजस्थान से राज्य सभा सदस्य भी चुने गए.
नायडू ने साल 2000 से 2002 के बीच वाजपेयी सरकार में केंद्रीय मंत्री के रुप में ग्रामीण विकास मंत्रालय,शहरी विकास, आवास और गरीबी उन्मूलन मंत्रालय में भी कार्य किया.
अपने सार्वजनिक जीवन की यात्रा के शिखर पर नायडू तब पहुंचे, जब उन्हें 5 अगस्त 2017 को भारत के 13वें उपराष्ट्रपति के रूप में चुना गया. अपने दो वर्षों के कार्यकाल में उन्होंने पूरे देश में 330 से अधिक सार्वजनिक कार्यक्रमों में भाग लिया. साथ ही 19 अन्य देशों का दौरा किया. उपराष्ट्रपति के रूप में वेंकैया नायडू ने भारत और दुनिया के बाकी हिस्सों के बीच संबंधों को सुधारने के लिए अनेक विदेश यात्रायें की. वे पनामा, ग्वाटेमाला, कोस्टारिका और माल्टा का दौरा करने वाले पहले उपराष्ट्रपति थे. कोस्टा रिका में संयुक्त राष्ट्र समर्थित विश्वविद्यालय द्वारा शांति के लिए डॉक्टर की मानद उपाधि से सम्मानित किए जाने वाले वह पहले भारतीय रहे. उन्होंने वर्ष 2018 में विश्व के प्रमुख नेताओं के साथ पेरिस में प्रथम विश्व युद्द के युद्धविराम शताब्दी समारोह में भी शामिल हुए थे.
राज्य सभा के अध्यक्ष के रूप में, उन्होंने सदन के सबसे महत्वपूर्ण सत्रों में से एक की अध्यक्षता की. राज्यसभा के 249 वें सत्र में कुल 32 विधेयक पारित किए गए, जो पिछले 17 वर्षों में किसी भी सत्र के लिए सर्वश्रेष्ठ उदाहरण है. उन्होने 2014 से 2019 तक राज्य सभा के कामकाज पर अपनी तरह की पहली रिपोर्ट, आम जनता के लिए प्रस्तुत की.
