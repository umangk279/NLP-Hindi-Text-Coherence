आज देश भर में ईद-उल आज़हा का त्योहार अमन-चैन के मनाया गया. अमन, कुर्बानी और भाईचारे का संदेश देते ईद के त्योहार की नमाज़ अता की. 
देशभर में सोमवार को ईद-उल-अज़हा मनाई गई. इस मौके पर जगह-जगह विशेष नमाज़ अता की गई. ये दिन पैग़म्बर हज़रत इब्राहीम और उनके बेटे हज़रत इस्माईल के क़ुरबानी के जज़्बे की याद में मनाया जाता है.
राजधानी दिल्ली की जामा मस्जिद में नमाज अता करने के लिए बड़ी तादाद में लोग जमा हुए. दिल्ली की शाही मस्जिद में ईद-उल-अज़हा की विशेष नमाज़ अता की गई. हज़ारों लोगों ने ईद की नमाज़ अता करने के बाद एक दूसरे को गले लगा कर मुबारकबाद दी. केंद्रीय अल्पसंख्यक मामलों के मंत्री मुख्तार अब्बास नकवी ने भी दिल्ली के कश्मीरी गेट पर पंजा शरीफ दरगाह में नमाज अता की.
मुंबई में भी बड़ी संख्या में लोगों ने इद-उल-अज़हा की नमाज अता की और एक दूसरे को मुबारकबाद दी.
ईद-अल-अजहा के मौके पर अलीगढ में नमाज अता की गई. पटना में भी लोगों ने बकरीद मनाई. वर्षा और बाढ़ से प्रभावित केरल में ईदुल-अज़हा बिल्कुल सामान्य ढंग से मनाई गई.
राष्ट्रपति राम नाथ कोविंद ने ईद-उल-जुहा के अवसर पर सभी देशवासियों विशेषकर मुस्लिम भाइयों और बहनों को बधाई और शुभकामनाएं दी. राष्ट्रपति ने ट्वीट संदेश में कहा, ‘ईद-उल-जुहा प्रेम, भाईचारे और मानव सेवा का प्रतीक है. आइए हम स्वयं को इन सार्वभौमिक जीवन मूल्यों के प्रति समर्पित करें जो हमारी संस्कृति की अमूल्य धरोहर है.’
उपराष्ट्रपति एम वैंकेया नायडू ने देशवासियों को ईद-उल-अज़हा की शुभकामनाएं देते हुए ट्वीट किया, ‘ईद उल अजहा का पावन पर्व ईश्वर में आस्था एवं अगाध विश्वास और व्यक्तिगत त्याग का प्रतीक है. देशवासियों को मेरी हार्दिक शुभकामनाएं.’
प्रधानमंत्री नरेंद्र मोदी ने भी ईद-उल-जुहा की बधाई दी. ट्वीट संदेश में प्रधानमंत्री ने कहा, ‘ईदुल अज़हा के मौके पर शुभकामनाएं. उम्मीद है कि इस त्यौहार से समाज में शांति और खुशियां और बढ़ेंगी. ईद मुबारक !’
देशभर में इस मौके पर उत्साह के बीच सबकी यही उम्मीद है कि त्याग और बलिदान का प्रतीक यह त्योहार समाज में प्रेम और करुणा की भावना को मजबूत बनाएगा.
