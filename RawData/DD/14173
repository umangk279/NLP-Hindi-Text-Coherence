प्रधानमंत्री नरेंद्र मोदी ने किसानों की दुर्दशा के लिए कांग्रेस को लिया आड़े हाथों, कर्नाटक के तुमकुरू में चुनावी रैली को संबोधित करते हुए कहा हमारी सरकार कांग्रेस सरकार द्वारा किए गए  नुकसान की कर रही है भरपाई, गदग में दूसरी चुनावी रैली को संबोधित करते हुए कांग्रेस पर भ्रष्टाचार में लिप्त होने का लगाया आरोप,  राहुल गांधी की रैलियों से कांग्रेस का चुनाव प्रचार भी तेज हुआ  
कर्नाटक के चुनावी रण में चुनाव प्रचार आक्रामक हो चला है। तुमकुरु सहित गडग,शिवमोगा और मैंगलुरु में प्रधानमंत्री मोदी ने भाजपा के लिए चुनावी प्रचार किया।  तुमकुरु में चुनावी हुंकार भरते हुए कांग्रेस को चुनौती दी। प्रधानमंत्री ने अपनी चुनावी रैलियों में कांग्रेस को एक ओर जहां राज्य में फैले भ्रष्टाचार के लिए घेरा तो वहीं उन्होने किसानों की दुर्दशा के लिए भी कांग्रेस को ही ज़िम्मेदार ठहराया। 
चुनावी दंगल में विपक्षी को घायल करने की ज़ोरआजमाइश है। दिलचस्प प्रधानमंत्री की चुनावी रैलियां हैं। उठते शोर में घंटों का इंतज़ार है समर्थन है। चुनावी मैदान तुमकुरु का है गर्जना प्रधानमंत्री की। मुद्दा हेमवती-नेत्रावती नदियों को जोड़ने का है। पानी के लिए हलकान किसान रहा, खेत सूखते रहे कर्ज़ बढ़ता रहा। किसानों की दुर्दशा का सीधा आरोप प्रधानमंत्री ने कांग्रेस पर लगाया। मुद्दा ग़रीबों का भी उठा। प्रधानमंत्री ने एक बार फिर कांग्रेस को घेरा। कहा कांग्रेस की नीति में राजनीति रही है और नीयत में खोट। अगर नहीं होते तो किसानों,गरीबों की तस्वीर 70 साल में कुछ तो बेहतर ही होती। निशाने पर प्रधानमंत्री के जेडीएस भी रही कहा कांग्रेस-जेडीएस गठजोड़ का मेयर बेंगलुरु में है। चुनाव में बस नूराकुश्ती है। फायदे के लिए भ्रम फैला रहे हैं अंदरखाने दिल और हाथ दोनों मिले हैं। गडग की रैली में भी प्रधानमंत्री कांग्रेस पर बरसते रहे। आरोप कांग्रेस पर भ्रष्टाचार का भी लगाया कहा पैसे के लिए राज्य की वन सम्पदा को भी नहीं बक्शा। तंज सिमटती कांग्रेस पर कसा मॉडल पीपीपी का बता डाला यानि पंजाब,पुडुचेरी और परिवारवाद। 
प्रधानमंत्री दिन की तीसरी रैली के लिए शिवमोगा पहुंचे। शिवमोगा के शिकारपुरा से भाजपा मुख्यमंत्री पद के उम्मीद्वार बी.एस येदुरपप्पा चुनावी मैदान में हैं। कर्नाटक मिशन' के तहत अपने चुनाव में प्रधानमंत्री ने कांग्रेस के टिकट बंटवारे को लेकर भी चुनावी तीर चलाए।  दिन की आख़िरी रैली में प्रधानमंत्री मेंगलुरू पहुंचे। उन्होने एक फिर विपक्ष को घेरते हुए कहा कि ग़रीबों को लूटने वाले लोगों की ही नींद आजकल हराम है। उन्होंने कांग्रेस पर हमला बोलते हुए कहा कि मोदी का नाम आते ही वे हर बात का विरोध करने लगते हैं। उन्होंने संस्थाओं पर सवाल उठाने के लिए कांग्रेस को बेनकाब किया और ईवीएम को लेकर उठने वाले सवालों को अपने ही अंदाज में जवाब दिया।
दिलचस्प होते चुनावी मुक़ाबले में प्रधानमंत्री की रैलियां सुर्खियों में हैं। प्रधानमंत्री की रैलियों बढ़ता हूजूम विपक्षी को रणनीति बदलने पर मजबूर कर रहा है।  भाजपा ने अपनी चुनावी धार को तेज़ करने के लिए प्रधानमंत्री की ज़्यादा से ज़्यादा रैलियां प्रस्तावित की है।  इससे पहले उन्होने इसी महीने में कुल 6 रैलियों को संबोधित किया है। 
