बंबई शेयर बाजार का सेंसेक्स शुक्रवार को 352 अंक की छलांग के साथ पहली बार 37,000 अंक के स्तर के ऊपर बंद हुआ। वहीं नेशनल स्टॉक एक्सचेंज का निफ्टी भी ऐतिहासिक 11,200 अंक के स्तर को पार कर गया। उपभोग तथा पूंजीगत सामान कंपनियों के शेयरों में जोरदार लिवाली से बाजार में तेजी का सिलसिला कायम रहा। 
यह सप्ताह सेंसेक्स के लिए काफी अच्छा रहा है। सप्ताह के पांचों कारोबारी सत्रों में सेंसेक्स ने नया रिकॉर्ड बनाया है। बीएसई के आईटी सूचकांक को छोड़कर अन्य सभी खंडों के सूचकांक लाभ में रहे। सेंसेक्स की कंपनियों में आईटीसी में सबसे अधिक 5.24 प्रतिशत का लाभ रहा और कंपनी का शेयर 302.20 रुपये पर पहुंच गया। जून तिमाही में कंपनी का एकल शुद्ध लाभ 10 प्रतिशत बढ़कर 2,818.68 करोड़ रुपये रहा है।
बंबई शेयर बाजार का 30 शेयरों वाला सेंसेक्स आज लगातार पांचवें दिन नए रिकॉर्ड पर बंद हुआ। एफएमसीजी , टिकाऊ उपभोक्ता सामान , धातु , तेल एवं गैस , दूरसंचार और बैंकिंग शेयरों में तेजी से सेंसेक्स ने कारोबार के दौरान का नया रिकॉर्ड स्तर 37,368.62 अंक छुआ। अंत में सेंसेक्स 352.21 अंक या 0.95 प्रतिशत की बढ़त के साथ 37,336.85 अंक के नए रिकॉर्ड स्तर पर बंद हुआ। कल सेंसेक्स ने 36,984.64 अंक का रिकॉर्ड बनाया था। सेंसेक्स 36,000 से 37,000 अंक के स्तर पर करीब छह महीनों 23 जनवरी से 27 जुलाई के दौरान पहुंचा है।
नेशनल स्टॉक एक्सचेंज के निफ्टी ने भी कारोबार के दौरान का नया उच्चस्तर 11,283.40 अंक छुआ। अंत में यह 111.05 अंक या 0.99 प्रतिशत की बढ़त के साथ 11,278.35 अंक के नए रिकॉर्ड स्तर पर बंद हुआ। कल निफ्टी ने 11,167.30 अंक का रिकॉर्ड बनाया था। साप्ताहिक आधार पर सेंसेक्स में 840.48 अंक या 2.30 प्रतिशत तथा निफ्टी में 268.15 अंक या 2.44 प्रतिशत का लाभ दर्ज हुआ।
