लोकसभा चुनाव में लोगों को प्रभावित करने के मकसद से फर्जी अकांउट और स्पैम संदेशों को रोकने के मकसद से फेसबुक ने एक बड़ा कदम उठाते हुए 687 फेसबुक पेजों को हटा दिया है. फेसबुक के इस कदम के बाद बीजेपी ने कांग्रेस पर निशाना साधा और कहा कि अब यह साबित हो गया है कि कांग्रेस सोशल मीडिया का दुरुप्रयोग करते हुए मोदी सरकार के खिलाफ जहर उगलने का काम कर रही थी. हालांकि कांग्रेस इससे इंकार कर रही है. 
लोकसभा चुनाव को देखते हुये जनता को सोशल मीडिया कंटेंट से प्रभावित होने से बचाने के लिए फेसबुक ने बड़ा कदम उठाया है. सोशल मीडिया कंपनी फेसबुक ने ऐसे 687 पेज को हटा दिया है, जिन पर लोगों की सोच को प्रभावित करने का शक था. फेसबुक के अनुसार इन सभी पेज या एकाउंट पर लोगों को प्रभावित करने जैसे कंटेंट पोस्ट किए जा रहे थे. फेसबुक ने फर्जी एकाउंट और स्पैम के खिलाफ खिलाफ कार्रवाई के तहत कांग्रेस पार्टी के आईटी सेल से जुड़े कुल 687 पेज और एकाउंट हटा दिए हैं.   फेसबुक ने कहा कि इन पेज और एकाउंट को 'फर्जी खबर' चलाने के लिए नहीं, बल्कि 'स्पैम' संदेशों के प्रसार और इनके माध्यम से आपस में तालमेल के साथ 'प्रमाणहीन व्यवहार' करने के कारण हटाया गया है. अब बीजेपी ने इस पूरे मामले पर कांग्रेस पार्टी को निशाने पर लिया है. बीजेपी ने कहा है कि अब ये साबित हो गया है कि कांग्रेस अपने आईटी सेल के जरिए मोदी सरकार के खिलाफ जहर उगलने का काम कर रही थी.
हालांकि कांग्रेस का कहना है कि कार्रवाई किसी एक के खिलाफ नहीं बल्कि सबके खिलाफ होनी चाहिए.
गौरतलब है कि लोकसभा चुनावों में चुनाव आयोग ने सोशल मीडिया कंपनियों पर कड़ी नज़र रखने का फैसला किया था. फेसबुक, ट्विटर और यू-ट्यूब जैसी कंपनियों को निर्देश जारी किया गया था कि वे राजनीतिक विज्ञापन और राजनीतिक दलों की तरफ से रखे जा रहे कंटेट पर सख्ती से नज़र रखें. लोकसभा चुनाव को लेकर चुनावी अभियान तेज़ हो रहा है. सबसे ज़्यादा चुनावी सक्रियता सोशल मीडिया मंचों पर दिख रही है इसके दुरुपयोग को रोकने के लिए चुनाव आयोग ने कोड आफ कंडक्ट जारी कर दिया था.
