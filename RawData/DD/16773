मुख्य निर्वाचन आयुक्त ए के जोति के नेतृत्व में निर्वाचन आयोग की पूर्ण पीठ चुनाव तैयारियों की समीक्षा के लिए दो दिन के गुजरात दौरे पर है। राज्य में इस वर्ष के अंत में विधानसभा चुनाव होने हैं।  
 मुख्य निर्वाचन आयुक्त ए के जोति की अगुवाई में चुनाव आयोग की पूरी टीम गुजरात में इस साल होने वाले विधानसभा चुनाव की तैयारियों जायजा लेने के लिए आज से दो दिन के गुजरात दौरे पर रहेगी। राज्य के मुख्य निवार्चन अधिकारी बी बी स्वेन के कार्यालय से जारी बयान के अनुसार जोति के साथ दोनो चुनाव आयुक्त सर्वश्री ओ पी रावत और सुनील अरोडा, अन्य वरिष्ठ अधिकारी तथा उपचुनाव आयुक्त और इवीएम सलाहकार विपीन कटारा भी आयोग की टीम का हिस्सा हैं।
आयोग आज सबसे पहले अहमदाबाद के सर्किट हाउस एनेक्सी में मान्यताप्राप्त राजनीतिक दलों के प्रतिनिधियों के साथ बैठक कर स्वतंत्र और निष्पक्ष ढंग से चुनाव कराने के बारे में उनके सुझावों और चिंताओं पर चर्चा करेगा। इसके अलावा यह गांधीनगर के महात्मा मंदिर में सभी जिला निर्वाचन अधिकारियों, पुलिस अधीक्षकों, पुलिस उपायुक्तों, आईजी, डीआईजी आदि के साथ चुनाव प्रबंधन के विभिन्न पहलुओं पर चर्चा करेगा। इसमें मतदाता सूची, जिला चुनाव प्रबंधन योजना, मतदान केंद्र, व्यवस्थित मतदाता शिक्षण और भागीदारी, पेड न्यूज तथा सूचना तकनीक और सोशल मीडिया के इस्तेमाल आदि के विषयों पर चर्चा होगी। आयोग वीवीपैट प्रणाली युक्त इवीएम मशीन के प्रदर्शन वाले मोबाइल केंद्र को जागरूता के लिए रवाना करेगा।
यह एक डिजीटल एटलस और मतदाता जागरूकता संबंधी चित्रात्मक पुस्तिका ‘द काउंटडाउन बिगिन्स’ का अनावरण भी करेगा। अगले दिन यानी 10 अक्टूबर को आयोग चुनाव खर्च प्रबंधन और कानून-व्यवस्था को लेकर नोडल अधिकारियों के साथ भी एक बैठक करेगा। 
