भारत की 7 मुक्केबाजों ने शानदार प्रदर्शन करते हुए आईबा विश्व महिला युवा मुक्केबाजी प्रतियोगिता के सेमीफाइनल में पहुंच कर देश के लिए सात पदक पक्के कर दिए है। 
 गुवाहाटी में चल रही इस प्रतियोगिता में स्थानीय मुक्केबाज अंकुषिता ने लाइट वेलटर वर्ग में इटली की निकौली रेबेका को 3-2 से हरा कर अंतिम 4 में प्रवेश किया। फैदर वेट में शशि चोपड़ा ने कजाकिस्तान की अबिलखान सांदूगश को 5-0 से पराजित किया। 
वहीं बैंटम वेट वर्ग में साक्षी ने चीन की लू जिया को हराया। रेफरी ने यह मुकाबला रोक कर साक्षी को विजेता घोषित किया।  लाइट फ्लाई वेट में नीतू ने जर्मनी की क्लोतर मैक्सी को 5-0 से शिकस्त दी। जबकि फ्लाई वेट में ज्योति ने इटली की मारचीस जिओवाना को 5-0 से हराया। इससे पहले नेहा यादव और अनुपमा ने अपने वजन वर्गों में कम मुक्केबाजों के कारण अंतिम चार में पहुंचकर पदक पक्का किया था। 
