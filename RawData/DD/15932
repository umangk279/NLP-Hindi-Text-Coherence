गुजरात विधानसभा चुनाव के पहले चरण के लिए शनिवार को 89 सीटों पर वोट डाले जाएंगे. इस चरण में सौराष्ट्र और दक्षिण गुजरात में मतदान होगा. 89 सीटों पर मुख्यमंत्री विजय रुपाणी समेत 977 उम्मीदवार चुनाव मैदान में है. चुनाव आयोग ने मतदान के लिए पूरी तैयारियां कर ली हैं. 
 गुजरात विधानसभा चुनाव के महासंग्राम के पहले चरण की सारी तैयारियां पूरी हो गई हैं. राज्य में शनिवार को 89 विधानसभा सीटों के लिए वोट डाले जाएंगे. सुबह आठ बजे से इन सीटों मतदान शुरू होगा, जो शाम पांच बजे ख़त्म होगा.
जिन 89 विधानसभा सीटों पर शनिवार को वोट पड़ेंगे वहां दो करोड़ 12 लाख से ज्यादा मतदाता कुल 977 उम्मीदवारों की किस्मत का फैसला करेंगे. इनमें 57 महिला उम्मीदवार हैं. पुरुष मतदाताओं की संख्या जहां एक करोड़ 11 लाख से कुछ ज्यादा है, वहीं महिला मतदाता एक करोड़ एक लाख से ज्यादा है. मतदान के लिए कुल 24 हजार 689 पोलिंग स्टेशन बनाए गए हैं, जहां 27 हजार 158 ईवीएम का इस्तेमाल होगा. 
सबसे ज्यादा 27 उम्मीदवार जामनगर ग्रामीण सीट पर हैं, जबकि सबसे कम 3 उम्मीदवार झगडिया और गंदेवी में हैं. बीजेपी ने सभी 89 और कांग्रेस ने 87 सीटों पर उम्मीदवार उतारे हैं. बीएसपी 64, एनसीपी 30 और आप 21 सीटों पर चुनाव लड़ रही है. ज्यादातर सीटों पर बीजेपी  और कांग्रेस के बीच सीधा मुकाबला है. जिन इलाकों में मतदान होगा उनमें सौराष्ट्र की 48 , कच्छ की 6 और दक्षिण गुजरात की 35 सीटें शामिल हैं.
चुनाव आयोग ने मतदान के लिए भारी सुरक्षा इंतजाम किए हैं. संवेदनशील और भीड़ भरे स्थानों की खास निगरानी होगी. मतदान केंद्रों के 100 मीटर के दायरे में धारा-144 लागू रहेगी. 
राज्य के अहम मुद्दों की बात करें तो गुजरात का विकास सबसे बड़ा मुद्दा है. पीएम ने खुद अपनी रैलियों में विकासवाद बनाम वंशवाद का मसला प्रमुखता से उठाया. इसके अलावा अराजकतावाद, जातिवाद और राममंदिर पर कपिल सिब्बल की दलील भी अहम चुनावी मुद्दे रहे. कुल मिलाकर चुनाव के लिए तैयारियां पूरी हैं और अब सबकी नजरें मतदान पर हैं कि जनता क्या फैसला करती है.
