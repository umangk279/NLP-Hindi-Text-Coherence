प्रधानमंत्री बतौर स्टार प्रचारक भाजपा के चुनाव प्रचार में जुटे हुए हैं तो वहीं भाजपा के अन्य नेता भी देश के अलग अलग हिस्सों में चुनाव अभियान को आगे बढ़ा रहे हैं..अमित शाह ने कर्नाटक और केरल के कई हिस्सों में रैलियां और रोड शो किए..वहीं गृहमंत्री राजनाथ सिंह ने लखनऊ तो सूचना प्रसारण मंत्री कर्नल राज्यवर्धन राठौड़ ने जयपुर ग्रामीण सीट से अपना नामांकन भरा।  
दूसरे दौर का प्रचार भले ही खत्म हो गया हो लेकिन बीजेपी ने बाकी चरणों के लिए प्रचार के काम में पूरी ताकत झोंक दी है । पार्टी अध्यक्ष अमित शाह के साथ ही तमाम और नेता भी प्रचार के काम में जोर शोर से जुटे हैं। पार्टी अध्यक्ष अमित शाह ने मंगलवार को कर्नाटक और केरल के कई हिस्सों में रैलियां और रोड शो किया। शाह ने  कर्नाटक के देवन गिरी एक चुनावी रैली को संबोधित किया। उन्होंने कहा कि विपक्ष के पास प्रधानमंत्री पद का कोई उम्मीदवार नहीं है। अमित शाह ने कहा कि राष्ट्रीय सुरक्षा और आतंकवाद के मसले पर विपक्ष की नीति ढुलमुल है जबकि एनडीए की नीति बिल्कुल स्पष्ट है। अमित शाह ने कहा कि देश को सुरक्षित रखने के लिए भाजपा को सत्ता में आना होगा और नरेंद्र मोदी को एक बार फिर प्रधानमंत्री बनाना होगा। 
गृहमंत्री राजनाथ सिंह ने मंगलवार सुबह लखनऊ के हनुमान सेतु मंदिर में पूजा-अर्चना की। इसके बाद वह भाजपा प्रदेश मुख्यालय पहुंचे जहां से उनका  रोड शो शुरू हुआ। रोड शो  राजधानी के  हजरतगंज से होकर गुजरा। पार्टी कार्यकर्ताओं के अलावा हर आयु वर्ग के लोग रोड शो में शामिल हुए। रोड शो में पार्टी के तमाम दिग्गज नेता शामिल हुए। राजनाथ सिंह रोड शो के दौरान हजरतगंज स्थित दक्षिणमुखी हनुमान मंदिर पर रूके और पूजन अर्चन किया। बाद में उन्होंने लखनऊ के जिलाधिकारी कौशलराज शर्मा को अपना चुनावी हलफनामा सौंपा। राजनाथ सिंह ने कहा कि उन्हें भरोसा है कि लखनऊ की जनता  उन्हें दोबारा सेवा करने का अवसर देगी।
इधर केंद्रीय मंत्री राज्यवर्धन राठौड ने भी जयपुर ग्रामीण से अपना पर्चा भर दिया है। नामांकन के वक्त उनके साथ उनकी पत्नी और योग गुरू बाबा रामदेव मौजूद रहे। नामांकन से पहले उन्होंने मोती डूंगरी मंदिर पूजा अर्चना की और भगवान का आशीर्वाद लिया।
इस बीच आरोप प्रत्यारोप का दौर भी जारी है। बीजेपी ने कहा है कि राष्ट्रवाद के मुद्दे पर नसीहत देने वाली  प्रियंका गांधी वाड्रा अपनी पार्टी की विरासत को भूली गयी हैं। पार्टी के वरिष्ठ नेता रविशंकर प्रसाद ने आरोप लगाया कि बांटने की राजनीति कांग्रेस के डीएनए में है। 
कुल मिलाकर प्रचार का काम जोरों पर है और आने वाले दिनों में सियासी घमासान और बढेगा।
