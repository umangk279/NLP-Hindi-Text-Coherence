पूर्व गवर्नर रघुराम राजन के एनपीए मामले में यूपीए को जिम्मेदार ठहराने के बाद आज  नेशनल हेराल्ड केस में राहुल गांधी की याचिका रद्द होने पर भाजपा ने कांग्रेस पर निशाना साधा। केंद्रीय मंत्री स्मृति ईरानी ने कांग्रेस अध्यक्ष राहुल गांधी पर तीखा हमला बोलते हुए नेशनल हेराल्ड मामले में जवाब मांगा है। 
नेशनल हेराल्ड केस में  दिल्ली हाईकोर्ट की ओर से कांग्रेस अध्यक्ष राहुल गांधी, उनकी मां और पूर्व कांग्रेस अध्यक्ष सोनिया गांधी को तगड़ा झटका लगने के बाद बीजेपी ने भी उन पर जोरदार हमला बोला है। पार्टी ने आरोप लगाया है कि राहुल गांधी ने आयकर नियमों का उल्लंघन किया है और साथ ही कोर्ट पर दबाव बनाया कि मीडिया को इससे जुडीं खबरें प्रकाशित करने से रोके। बीजेपी ने कहा कि राहुल गांधी अपनी आयकर जानकारियां छिपा रहे हैं और अगर कुछ गलत नहीं हुआ है तो राहुल को किस बात का डर सता रहा है। 
गौरतलब है कि दिल्ली उच्च न्यायालय ने सोमवार को सोनिया गांधी और राहुल गांधी की उन याचिकाओं को खारिज कर दिया जिनमें उन्होंने 2011-12 के अपने कर निर्धारण की फाइल दोबारा खोले जाने को चुनौती दी थी। न्यायमूर्ति एस रवींद्र भट और न्यायमूर्ति ए के चावला की पीठ ने  कांग्रेस नेता ऑस्कर फर्नांडीस की याचिका भी खारिज कर दी।  इन सब लोगों ने आयकर विभाग द्वारा जारी एक नोटिस को कोर्ट  में चुनौती दी थी, जिसमें विभाग ने नेशनल हेराल्ड और यंग इंडिया प्राइवेट लिमिटेड के बीच वर्ष 2011-12 में हुए वित्तीय लेन-देन के कर पुनर्मूल्यांकन को दोबारा खोले जाने के संबंध में नोटिस जारी किया था।
दरअसल एसोसिएट्स जर्नल्स लिमिटेड (एजेएल) नेशनल हेराल्ड अखबार की मालिकाना कंपनी है ।  कांग्रेस ने एजेएल की 90 करोड़ रुपये की देनदारियों को अपने जिम्मे ले लिया था यानी पार्टी ने इसे 90 करोड़ का लोन दे दिया ।  इसके बाद 5 लाख रुपये से यंग इंडियन कंपनी बनाई गई, जिसमें सोनिया और राहुल की 38-38 फीसदी हिस्सेदारी है. बाकी की 24 फीसदी हिस्सेदारी कांग्रेस नेता मोतीलाल वोरा और ऑस्कर फर्नांडीज के पास है। इसके बाद एसोसिएट जर्नल्स लिमिटेड के 10 रुपए मूल्य के 9 करोड़ शेयर यंग इंडिया कंपनी को दे दिए गए। ये शेयर 90 करोड़ लोन के एवज में दिए गए। इन 9 करोड़ शेयर की वजह से यंग इंडिया की भागीदारी एसोसिएट जर्नल्स में 99 फीसदी हो गई। इसके बाद कांग्रेस ने एसोसिएट जर्नल्स का 90 करोड़ का लोन माफ कर दिया। इससे यंग इंडिया कंपनी को मुफ्त में ही एसोसिएट जर्नल्स का मालिकाना हक मिल गया। इस मामले में सुब्रमण्यम स्वामी ने  भ्रष्टाचार का आरोप लगाते हुए  शिकायत दर्ज कराई थी ।
बीजेपी का कहना है कि पीएम मोदी एक ओर जनता को सशक्त करने में लगे हैं तो कांग्रेस नेतृत्व खुद को सशक्त करने में लगा है और पार्टी के अंदर काफी गहरे तक भ्रष्टाचार जड़ जमाये है।''
