 सूचना एवं संचार प्रौद्योगिकी आधारित सक्रिय शासन के लिए बहुउद्देश्यीय मंच ‘प्रगति’ की 32वीं बैठक बुधवार को होगी. प्रधानमंत्री नरेन्द्र मोदी की अध्यक्षता में होने वाली इस बैठक में कई राज्यों के इंफ्रास्ट्रक्चर सहित अहम विषयों पर चर्चा होने की उम्मीद है. 
‘प्रगति’ के पिछले 31 संवादों के दौरान प्रधानमंत्री ने 12 लाख करोड़ रुपये से अधिक की लागत वाली परियोजनाओं की समीक्षा की। एक तरह से इन परियोजनाओं को 'प्रगति' की बैठक के बाद गति मिली. इनमें से कई परियोजनाएं तो 4-5 दशक से अटकी थी, जो इन बैठकों के चलते अब जाकर पूरी हो पाई हैं.
साल 2019 की पिछली ‘प्रगति’ बैठक में 16 राज्यों और जम्मू एवं कश्मीर केन्द्रशासित प्रदेश से संबंधित 61,000 करोड़ रुपये से अधिक की नौ परियोजनाओं पर चर्चा की गई थी। विदेशों में काम करने वाले भारतीय नागरिकों की शिकायतों, राष्ट्रीय कृषि बाजार, आकांक्षी जनपद कार्यक्रम और अवसंरचना विकास कार्यक्रमों व पहलों जैसे विभिन्न विषयों पर भी चर्चा की गई थी।
प्रधानमंत्री ने 25 मार्च, 2015 को बहुउद्देश्यीय और बहुविषयक शासन मंच ‘प्रगति’ की शुरूआत की थी। ‘प्रगति’ एकीकृत संवाद मंच है, जिसका उद्देश्य जन-साधारण की शिकायतों का समाधान करना है। ‘प्रगति’ के जरिए भारत सरकार के महत्वपूर्ण कार्यक्रमों और परियोजनाओं और विभिन्न राज्य सरकारों द्वारा शुरू की जाने वाली परियोजनाओं की निगरानी और समीक्षा में मदद मिलती है। 
सुधाकर दास की रिपोर्ट
