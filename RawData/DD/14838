प्रधानमंत्री मोदी ने वाराणसी में फ्रेंच राष्ट्रपति इमेनिुअल मेक्रों का काशी में किया स्वागत, दोनों नेताओं ने मिर्ज़ापुर में 100 मेगावाट सोलर प्लांट का किया उद्घाटन, वाराणसी में दीनदयाल हस्तकला संकुल में लिया भारतीय हस्तकला का नजारा, पवित्र गंगा में किया नौका विहार। 
प्रधानमंत्री नरेन्द्र मोदी कल एक ख़ास मेहमान के साथ वाराणसी पहुंचे। भारत की सांस्कृतिक राजधानी काशी में फ्रांस के राष्ट्रपति इमेनुएल मैक्रों ने गंगा में नाव की सवारी की। अस्सी से लेकर दशाश्वमेघ घाट तक अपने सफ़र में उन्होने भारत की समृद्ध परंपरा को देखा। केदार घाट पर श्रीकृष्ण-राधा संग गोपियां के नृत्य की झलक भी राष्ट्रपति मैक्रों को दिखी।
असी घाट पर जमा लोगों की भीड़ इंतज़ार में थी अपने सांसद और देश के प्रधानमंत्री नरेन्द्र मोदी के। फ्रांस के राष्ट्रपति इमेनुएल मैक्रों के साथ प्रधानमंत्री एक अच्छे मेजबान की तरह पहुंचे, लोगों का अभिनंदन स्वीकार किया।
फिर बढ़ चले महादेव की नगरी और परंपरा से पुराने एक ऐसे शहर की झलक दिखाने जिसकी संस्कृति,ज्ञान,कला दुनिया में अनोखी है। असी यहां आकर गंगा में मिल जाती है और ये वही घाट है जहां कभी तुलसीदास ने रामचरित मानस की रचना की थी। मंत्रो का धाराप्रवाह उच्चारण संगीत के बीच दोनों नेता सवार हुए नाव पर।
सफ़र शुरू हुआ और घाटों पर संगीत नृत्य और बनारस में रची बसी भारतीय संस्कृति की झलक एक एक कर अपने खुशमिज़ाज़ी के साथ गुज़रती रही। झलक नाटी इमली के प्रसिद्ध भरत मिलाप की भी दिखी। प्रधानमंत्री मेहमान फ्रांसीसी राष्ट्रपति के गंगा की अविरल धारा पर सवार हो भारतीय संस्कृति की खुशुसियत बताते रहे। लाल बलुआ चुनार के पत्थरों से बने बनारस के घाट गंगा किनारों की खूबसूरती बढ़ा देता है। इन्ही घाटों पर अपने ख़ास मेहमान के लिए समेटे गए थे मिनी भारत के रंग भी। यहां होली हुडदंग दिखा तो जैन घाट पर सदानीरा जीवनदायिनी नदियों की कहानी भी। मानसरोवर घाट पर निगुर्ण ब्रह्म के दार्शनिक कबीर के पद गूंजे तो महानिर्वाणी घाट पर बौद्ध परंपरा की झांकी भी। गौरतलब है कि वाराणसी के सारनाथ में ही महात्मा बुद्ध ने अपना पहला उपदेश दिया था।
काशी के बारे में कहा भी जाता है कि ये ऐसा शहर है जिसकी पहचान ही इसकी जीवंतता है। केदार घाट पर श्रीकृष्ण-राधा संग गोपियां के नृत्य की झलक भी राष्ट्रपति मैक्रों को दिखी। शिवाला चौसठ योगिनी घाट से गुज़रते हुए प्रधानमंत्री और फ्रांस के राष्ट्रपति मैक्रों दशाश्वमेघ घाट पहुंचे। इस दौरान 40 से ज्यादा जगहों पर स्कूली बच्चों सहित शहर के कई सांस्कृतिक संगठनों ने भारतीय रंग,उत्सव और परंपराओं की झलक रखी। बनारस के धार्मिक-सांस्कृतिक और अध्यात्म के सम्मोहन ऐसा कि दोनों ही नेता रचे-बसे से रहे। यही है बनारस और इस शहर का अपनापन। वज़ह यही रही कि प्रधानमंत्री भी बड़े ही आत्मीयता के साथ उत्तरवाहिनी गंगा किनारे बसे बनारस के रंग में रंगे मां गंगा से बस यही कहा होगा कि बना रहे बनारस।
