पश्चिम बंगाल के राज्यपाल केशरीनाथ त्रिपाठी आज आसनसोल और रानीगंज का दौरा करेंगे। पिछले दिनों हुई हिंसा के बाद वहां तनावपूर्ण स्थिति बनी हुई है। भाजपा की चार सदस्यीय टीम भी करेगी आसनसोल का दौरा, भाजपा अध्यक्ष अमित शाह को सौंपेगी रिपोर्ट। 
पश्चिम बंगाल के राज्यपाल केशरीनाथ त्रिपाठी आसनसोल और रानीगंज में हुई हिंसा के बाद आज वहां का दौरा करेंगे। पहले राज्यपाल कार्यक्रम, 28 मार्च को हिंसा में घायल पुलिस उपायुक्त अरिंदम दत्ता चौधरी को देखने के लिए दुर्गापुर जाने का था। लेकिन अब उपायुक्त दत्ता के घायल हाथ की प्लास्टिक सर्जरी करने के लिए उन्हें कोयंबतूर ले जाया गया है। अब राज्यपाल आसनसोल जाएंगे जहां वे आसनसोल के सर्किट हाउस में वे उच्च अधिकारियों के साथ एक बैठक करेंगे और उसके बाद वह कुछ अशांत क्षेत्रों का दौरा करेंगे। लौटते हुए वह रानीगंज का भी दौरा करेंगे।
 इसके अलावा भारतीय जनता पार्टी की चार सदस्यीय समिति भी आसनसोल का दौरा कर अपनी रिपोर्ट भाजपा अध्यक्ष अमित शाह को सौंपेगी। इस समिति में पार्टी के राष्ट्रीय उपाध्यक्ष ओम माथुर, सैय्यद शहनवाज हुसैन, रूपा गांगुली और बी डी राम शामिल है।
