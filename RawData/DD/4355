हांगकांग में जारी विरोध प्रदर्शन में यूनीवर्सिटी में 100 से अधिक छात्र अभी भी मौजूद, चीन ने हांगकांग में नए पुलिस प्रमुख को किया नियुक्त. 
बीते छह माह से हांगकांग में जारी प्रदर्शन और आंदोलन की आग की गर्मी अब चीन तक पहुंचने लगी है। यही वजह है कि चीन के लिए हांगकांग की इस आग को शांत करना सबसे बड़ा मुद्दा बन गया है। इस बीच, अब प्रदर्शनकारियों और पुलिस के लिए हांगकांग पॉलिटेक्निक विश्वविद्यालय एक रणक्षेत्र बन गया है। सरकार के खिलाफ प्रदर्शन कर रहे तकरीबन 100 प्रदर्शनकारी मंगलवार को भी हांगकांग विश्वविद्यालय में मौजूद हैं. 600 लोग हांगकांग पॉलिटेक्निक परिसर से जा चुके हैं, जिनमें 18 साल से कम आयुवर्ग वाले 200 लोग शामिल हैं.
पुलिस ने विश्वविद्यालय को चारों तरफ से घेर लिया है और जो भी बाहर निकलता है उसे वे गिरफ्तार कर रहे हैं. इस बीच, हांगकांग में बड़े पैमान पर विरोध प्रदर्शन के बीच चीन की स्‍टेट काउंसिल ने मंगलवार को तांग-पिंग-कुंग को लो वाई चुंग की जगह हांगकांग के नया पुलिस आयुक्‍त नियुक्‍त किया है। शहर की नेता कैरी लाम ने कहा कि जो 18 साल से कम आयु के हैं उन्हें तत्काल गिरफ्तार नहीं किया जाएगा लेकिन बाद में उन्हें आरोपों का सामना करना पड़ सकता है. उन्होंने कहा कि बाकी 400 लोगों को गिरफ्तार कर लिया गया है.  
सलाहकारों के साथ साप्ताहिक बैठक के बाद उन्होंने कहा कि वह विश्वविद्यालय परिसर में मौजूद बाकी प्रदर्शनकारियों को बाहर आने के लिए मनाने की हर तरह की कोशिश करेंगी ताकि जितनी जल्दी हो सके इस पूरे अभियान को शांतिपूर्ण तरीके से समाप्त कराया जा सके. आपको बता दें कि एक प्रत्‍यर्पण कानून के विरोधस्‍वरूप शुरू हुआ ये आंदोलन अब काफी व्‍यापक और उग्र भी हो गया है। इस कानून के तहत हांगकांग से अपराधियों को चीन भेजने और वहां पर मुकदमा चलाने का प्रावधान था।
इस बिल का प्रारूप तैयार कराने और इसको पास करवाने में दो लोग बेहद अहम थे। इनमें पहला नाम हांगकांग की नेता कैरी लाम का है तो दूसरा नाम उनकी मुख्य कानूनी सलाहकार टेरेसा चेंग का है। लोगों के जबरदस्‍त विरोध के बाद बिल को वापस ले लिया गया है लेकिन यहां के लोगों में गुस्‍सा बरकरार है।
