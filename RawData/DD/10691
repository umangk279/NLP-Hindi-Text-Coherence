शारदीय नवरात्र बुधवार से शुरू हो गया है. ये पर्व शक्ति की भक्ति का है. नवरात्र के इन 9 दिनों में घर हो या बाहर जगत जननी मां दुर्गा की शक्ति का प्रभाव और उनके जयकारे हर कहीं नजर आते हैं. गुजरात और पश्चिम बंगाल में इस दौरान विशेष पूजा की जाती है. गुजरात में गरबा की धूम होती है इस पावन असवर पर प्रधानमंत्री नरेंद्र मोदी ने देशवासियों को शुभकामनाएं दी हैं. 
नवरात्र के पहले दिन देश भर के मंदिरों में मां के दर्शन के लिए भारी तादाद में भक्त उमड़े. नवरात्र के नौ दिनों में मां के नौ रूपों की पूजा की जाती है. जम्मू-कश्मीर के कटरा में त्रिकुटा की पहाड़ियों पर बने वैष्णो माता के विश्व प्रसिद्ध मंदिर में पहले ही दिन भक्तों की भीड़ उमड़ पड़ी. हर कोई मां के दर्शन के लिए बेकरार दिखा. कटरा में सुरक्षा के पूरे इंतजाम किए गए हैं.
दिल्ली में भी नवरात्र की धूम है. मां के भक्तों की आस्था का केंद्र झंडेवालान मंदिर मां के भजनों से गुलज़ार दिखा, तो कालका जी में बड़ी संख्या में भक्त पहुंचे. ऐसा माना जाता है कि नवरात्र के नौ दिनों में मां अपने भक्तों पर दिल खोलकर आशीर्वाद बरसाती हैं. इसीलिए नवरात्र की विशेष महिमा है और नवरात्र के लिए मंदिरों में भी विशिष्ट आयोजन किए जा रहे हैं.
मुंबई के मुंबा देवी मंदिर में भी भक्तगण मां के आशीर्वाद के लिए मंदिरों में अपनी श्रद्धा के पुष्प चढाने पहुंचे. घरों में भी लोग नवरात्र में मंत्रों, श्लोक और जप के साथ पूजा-अर्चना कर कलश स्थापित करते हैं.
उत्तर प्रदेश में धर्मनगरी अयोध्या और वाराणसी मे भी माता के मंदिरों मे भक्तों की भीड़ उमड़ रही है. मां दुर्गा के मंदिर नवरात्र के पहले दिन श्रद्धालुओं की आस्था का केंद्र बने हुए हैं.
प्रधानमंत्री नरेंद्र मोदी ने देशवासियों को इस पावन त्योहार की शुभकामनाएं दी हैं. पीएम ने ट्टिवटर पर लिखा, “नवरात्रि के पावन पर्व पर हार्दिक शुभकामनाएं. शक्ति की देवी मां दुर्गा सबके जीवन में सुख, शांति और समृद्धि लेकर आएं. जय मां जगदम्बा !”
नवरात्र के त्योहार के चलते सभी राज्यों में मंदिरों के आस-पास सुरक्षा के पुख़्ता इंतज़ाम किए गये हैं. शक्ति, बल, शौर्य व महिमा का स्वरूप मां दुर्गा परम कल्याणकारी हैं. इस नवरात्र में घर परिवार के कल्याण के साथ-साथ देश के विकास और दुनिया भर में शांति के लिए भी प्रार्थना की जा रही है.
