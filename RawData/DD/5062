महाराष्ट्र के चुनावी दंगल में पहली बार उतरा शिवसेना का ठाकरे परिवार, आदित्य ठाकरे ने वर्ली विधानसभा क्षेत्र से भरा नामांकन, भाजपा ने हरियाणा और महाराष्ट्र विधानसभा चुनाव के लिए जारी की दूसरी सूची, जबकि कांग्रेस ने हरियाणा के लिए उम्मीदवारों की पहली और महाराष्ट्र के लिए जारी की तीसरी सूची. 
महाराष्ट्र विधानसभा चुनाव की सरगर्मियां धीरे धीरे ज़ोर पकड़ने लगी हैं।  इस बार ठाकरे परिवार से आदित्य ठाकरे के चुनावी मैदान में आने से यह चुनाव और भी ज्यादा खास हो गया है। शिवसेना यानी ठाकरे परिवार की राजनीति के इतिहास में पहली बार कोई जब कोई परिवार का सदस्य चुनाव लड़ रहा है। शिवसेना अध्यक्ष उद्धव ठाकरे के बेटे और युवा विंग के अध्यक्ष आदित्य ठाकरे महाराष्ट्र विधानसभा चुनाव में वर्ली विधानसभा क्षेत्र से नामांकन दाखिल किया। नामांकन दाखिल करने जाने से पहले आदित्य ठाकरे ने बालासाहेब ठाकरे का आशीर्वाद लिया। नामांकन से पहले आदित्य ठाकरे ने रोड शो किया जिसमें बड़ी संख्या में पार्टी के कार्यकर्ता और उनके समर्थक शामिल हुए। महाराष्ट्र विधानसभा की 288 सीटों पर 21 अक्टूबर को चुनाव होगा और 24 अक्टूबर को नतीजे घोषित होंगे।
महाराष्ट्र चुनाव के लिए भाजपा ने कल 14 उम्मीदवारों की दूसरी सूची जारी कर दी। इस सूची में भाजपा में हाल ही में शामिल हुईं नमिता मूंदड़ा का नाम शामिल है। हाल ही में भाजपा में आए वरिष्ठ कांग्रेसी विधायक गोपालदास अग्रवाल गोंदिया से भाजपा उम्मीदवार के तौर पर चुनाव मैदान में होंगे। इससे पहले भाजपा ने मंगलवार को 125 उम्मीदवारों की पहली सूची जारी की थी। हरियाणा विधानसभा चुनावों के लिए भी पार्टी ने उम्मीदवारों की दूसरी सूची जारी कर दी है। दूसरी सूची में 12 उम्मीदवारों के नाम शामिल हैं।
कांग्रेस ने भी महाराष्ट्र चुनाव के लिए बुधवार को 20 उम्मीदवारों की तीसरी सूची जारी कर दी। इस तरह से पार्टी अब तक 123 उम्मीदवारों के नाम घोषित कर चुकी है। महाराष्ट्र की 288 सदस्यीय विधानसभा के लिए मतदान 21 अक्टूबर को होगा और परिणाम 24 अक्टूबर को आएंगे। पार्टी ने हरियाणा विधानसभा चुनाव के लिए भी उम्मीदवारों की पहली सूची जारी कर दी है। इसमें 84 उम्मीदवारों के नाम शामिल हैं।
NCP ने भी महाराष्ट्र के लिए अपनी पहली सूची जारी कर दी। इसमें 77 प्रत्याशियों को टिकट दिया गया है। पार्टी ने छगन भुजबल को येवला से और राज्य में पार्टी अध्यक्ष जयंत पाटिल को इस्लामपुर विधानसभा क्षेत्र से टिकट दिया है। इसके अलावा अजीत पवार को बारामती से और रोहित पवार को कर्जत जामखेड से टिकट मिला है। 
