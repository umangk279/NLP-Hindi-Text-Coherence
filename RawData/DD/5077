भारत और दक्षिण अफ्रीका के बीच तीन टेस्ट मैचों की सीरीज़ का पहला मैच आज से विशाखापत्तनम में खेला जाएगा। युवा खिलाड़ियों से सजी दक्षिण अफ्रीकी टीम टेस्ट मैच में एक नई शुरूआत करना चाहेंगे वहीं छोटे प्रारूप के बाद अब लंबे फॉर्मेट में भी टीम इंडिया अपना वर्चस्व बनाए रखना चाहेगी।     
विश्व टेस्ट चैंपियनशिप के होम सीजन में टीम इंडिया अपना पहला टेस्ट मैच बुधवार को दक्षिण अफ्रीका के खिलाफ विशाखापत्तनम में खेलेगी। प्रोटियाज के खिलाफ यह सीरीज 2 अक्टूबर से शुरू होगी। वर्ल्ड टेस्ट चैंपियनशिप में विंडीज के खिलाफ दो टेस्ट मैचों की सीरीज जीतकर भारतीय टीम 120 अंकों के साथ अंक तालिका में शीर्ष पर मौजूद है और कप्तान विराट कोहली इस बढ़त को और मजबूत बनाना चाहेंगे।
कागज पर 'कमजोर' दिख रही दक्षिण अफ्रीकी टीम के खिलाफ कोहली की 'टीम इंडिया' थोड़ी मजबूत है। भारतीय कप्तान विराट कोहली ने मंगलवार को कहा कि दक्षिण अफ्रीका के खिलाफ तीन मैचों की सीरीज के पहले टेस्ट में ऋषभ पंत की जगह ऋद्धिमान साहा लेंगे। ये टेस्ट रोहित शर्मा के लिए भी काफी महत्वपूर्ण होगा। वो इस मुकाबले में सलामी बल्लेबाज के रूप में उतरने जा रहे है।
बल्लेबाजी में कोहली, पुजारा और रहाणे पर टीम इंडिया काफी हद तक निर्भर रहेगी। जसप्रीत बुमराह के चोटिल होने के बाद भारतीय खेमे की पेस बैट्री थोड़ी कमजोर दिख रही है। हालांकि, भारत के पास इंशात शर्मा और मोहम्मद शमी जैसे अनुभवी तेज गेंदबाज भी हैं। यह देखना रोचक होगा कि बुमराह की गैरमौजूदगी का फायदा ये दोनों गेंदबाज उठा पाते हैं या नहीं।
भारत इस मैच में दो तेज गेंदबाज और 2 स्पिनरों के साथ उतर रहा है। स्पिन विभाग का जिम्मा रविन्द्र जडेजा और आर अश्विन की जोड़ी पर है। वहीं अगर विकेट से टर्न मिलता है तो हनुमा विहारी तीसरे स्पिनर की भूमिका निभा सकते हैं। दूसरी तरफ दक्षिण अफ्रीकी टीम इस मैच में डेल स्टेन और हाशिम आमला के बिना उतर रही है।
कप्तान फैफ डूप्लासी के कंधों पर युवा टीम को सही दिशा में आगे बढ़ाने की ज़िम्मेदारी होगी। कप्तान फाफ डु प्लेसिस सहित मौजूदा टीम के सिर्फ पांच खिलाड़ी पिछली बार भारत दौरे पर आई टीम का हिस्सा थे, जिसे तब टेस्ट श्रृंखला में 0-3 से हार का सामना करना पड़ा था।  दक्षिण अफ्रीका को काफी लोग श्रृंखला में जीत का दावेदार नहीं मान रहे, विशेषकर अगर गेंद टर्न लेने लगे तब।
एडन मार्कराम और तेंबा बावुमा ने अभ्यास मैच में उम्दा पारियां खेली और इससे मैच से पूर्व उनका आत्मविश्वास बढ़ा होगा। कागिसो रबादा, वर्नन फिलेंडर और लुंगी एनगिडी की तेज गेंदबाजी तिकड़ी भारतीय बल्लेबाजों को परेशान कर सकती है । 
