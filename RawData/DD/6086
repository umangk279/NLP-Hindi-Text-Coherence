ससंद से तीन तलाक विरोधी विधेयक पास होने के बाद देश की मुस्लिम महिलाओं में जश्न का माहौल है। मुस्लिम महिलाओं ने प्रधानमंत्री नरेन्द्र मोदी को शुक्रिया कहा। वहीं सूचना प्रसारण मंत्री प्रकाश जावडेकर ने कहा सरकार ने वोट बैंक की नहीं बल्कि नारी न्याय के लिए काम किया है। 
तीन तलाक विरोधी विधेयक के संसद से पास होने के बाद से ही मुस्लिम महिलाओं में अपने भविष्य को लेकर एक नई उम्मीद जगी है। आज दिल्ली में बडी संख्या में मुस्लिम महीलाओं ने प्रधानमंत्री नरेंद्र मोदी का शुक्रिया अदा किया। 
ससंद से तीन तलाक विरोधी विधेयक पास होने के बाद देश की मुस्लिम महिलाओं में जश्न का माहौल है। तमाम महिलाएं और महिला संगठन इसका जमकर स्वागत कर रही हैं। सैकड़ों मुस्लिम महिलाओं ने दिल्ली में बीजेपी की ओर से आयोजित कार्यक्रमों में तीन तलाक विरोधी विधेयक पारित होना सुनिश्चित करने के लिए प्रधानमंत्री नरेन्द्र मोदी का शुक्रिया अदा किया। मुस्लिम महिलाओं ने कहा कि वे ''सशक्त'' महसूस कर रही हैं।
बीजेपी नेता विजय गोयल के आवास पर आयोजित कार्यक्रम में केन्द्रीय मंत्री प्रकाश जावड़ेकर ने कहा कि यह कदम मुस्लिम महिलाओं को सशक्त करेगा। उन्होंने कहा कि प्रधानमंत्री मोदी ने कभी वोट बैंक की राजनीति नहीं की और केवल लोगों की भलाई के लिए काम किया।
इसके अलावा भी देश भर की तमाम महिलाओं ने विधेयक का स्वागत करते हुए कहा है कि इससे सरकार ने उन्हें लड़ने का अधिकार दिया है।
तीन तलाक की तमाम पीड़ितों ने भी विधेयक का स्वागत करते हुए कहा कि पीडित महिलाएं अब कानून का सहारा ले सकती हैं। 
गौरतलब है कि राज्यसभा में तीन तलाक विरोधी विधेयक पारित करा मोदी सरकार ने मंगलवार को एक बड़ी सफलता हासिल की थी। सुप्रीम कोर्ट के फैसले के बाद लाए गए इस कानून के जरिए एक बार में तीन तलाक अब गैर कानूनी हो गया है और अब इस पर तीन साल तक की सजा का प्रावधान है । 
