असम के मुख्‍यमंत्री सर्बानन्‍द सोनोवाल ने अपने मंत्रिपरिषद सहयोगियों, सांसदों और विधायकों को राज्‍य में बाढग्रस्‍त इलाकों का दौरा कर बचाव तथा राहत कार्यों का जायजा लेने का निर्देश दिया है।  
मुख्‍यमंत्री ने आज शाम गुवाहाटी में जल संसाधन मंत्री की उपस्थिति में बाढ की स्थिति की समीक्षा की। मुख्‍यमंत्री सर्बानन्‍द सोनोवाल ने नदी तटबंधों के टूटे हुए हिस्‍सों की युद्धस्‍तर पर मरम्‍मत करने का भी निर्देश दिया। उन्‍होंने उपायुक्‍तों से भी बचाव और राहत कार्यों में राज्‍य आपदा मोचन बल तथा राष्‍ट्रीय आपदा मोचन बल तैनात करने को  कहा।
राज्‍य के 21 जिलों में लगभग नौ लाख लोग बाढ की चपेट में हैं। बाढ का पानी कई राष्‍ट्रीय उद्यानों तथा वन्‍य जीव अभ्‍यारणों में भी घुस गया है। जिला प्रशासनों ने करीब दस हजार लोगों को अस्‍थाई राहत शिविरों में पहुंचाया है।
