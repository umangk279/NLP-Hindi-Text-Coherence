लोकसभा चुनाव से पहले पार्टी का घोषणा पत्र तैयार करने के लिए भाजपा ने की 'भारत के मन की बात, मोदी के साथ' अभियान की शुरूआत। भाजपा अध्यक्ष ने कहा, अभियान के तहत पार्टी सोशल मीडिया सहित विभिन्न माध्यमों से दस करोड़ परिवारों तक पहुंचेगी। पीएम ने किया सभी से इस अभियान में हिस्सा लेने का आग्रह। 
लोकसभा चुनाव से पहले पार्टी का घोषणा पत्र तैयार करने के लिए भाजपा ने 'भारत के मन की बात, मोदी के साथ' अभियान की शुरूआत की है। इसके ज़रिए ज्यासे ज्यादा परिवारों तक चुनावों के लिए अहम मुद्दों पर राय ली जाएगी और इसमें सोशल मीडिया के प्लेटफार्म भी शामिल किए जाएंगे।  भाजपा अध्यक्ष अमित शाह ने कल इस अभियान की शुरूआत करते हुए कहा कि प्रधानमंत्री की दूरदर्शिता और पारदर्शिता की वजह से देश की स्थिति बदली है और उनकी नीतियों की वजह से देश के लंबे समय के विकास की मजबूत नींव पड़ी है।
भाजपा के 'भारत के मन की बात, मोदी के साथ' अभियान की शुरूआत के अवसर पर केंद्रीय मंत्री और वरिष्ठ भाजपा नेता राजनाथ सिंह ने कहा कि लोगों की अपेक्षाओं का सम्मान करना भाजपा की नैतिक जिम्मेदारी है और पार्टी इसके लिए प्रतिबद्ध है। उन्होंने कहा कि किसी देश में पार्टी का घोषणा-पत्र तैयार करने के लिए इतनी बड़ी कवायद पहले कभी नहीं की गई।
