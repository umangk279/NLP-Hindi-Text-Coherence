हवाई में ज्वालामुखी फटा, सैकड़ों लोगों को सुरक्षित स्थान पर पहुंचाया गया। आपातकाल की घोषणा की गई, हवाई यातायात बुरी तरह प्रभावित। 
अमेरिका में हवाई द्वीप के किलाऊ ज्वालामुखी से लावा निकलकर निकट के रिहायशी इलाके में घरों पर गिरने लगा। इसके चलते वहां रह रहे लोगों को सुरक्षित वहां से निकालने के आदेश दिये गये और आपातकाल की घोषणा की गई।
हवाई काउंटी ने बताया कि लावा लीलानी एस्टेट्स में एक दरार फूट रहा था। लीलानी एस्टेट्स बिग आईलैंड पर पाहोआ शहर के निकट स्थित है। जंगल से लावे की सर्पिली रेखा नजर आ रही है। आस पास के सामुदायिक केंद्रों को लोगों के आश्रय के लिये खोल दिया गया है। अमेरिकी भूगर्भ सर्वेक्षण ने बताया कि गुरुवार दोपहर को जमीन में नयी दरारों का पता चला और इनसे गर्म वाष्प के साथ लावा निकल रहा था। मंगलवार को ही सैलानियों के लिये मार्ग बंद कर दिया था।
ज्वालामुखी विस्फोट से वातावरण में सल्फर डाईऑक्साइड की मात्रा बढ़ गई है। स्थानीय और केंद्रीय प्रशासन ने इस हफ्ते की शुरुआत में ही ज्वालामुखी को लेकर अलर्ट जारी कर दिया था। विस्फोट से पहले इस क्षेत्र में भूकंप के सैकड़ों झटके महसूस किए गए। सबसे तेज झटके की तीव्रता पांच मापी गयी। इससे पहले 1924 में किलायू में विस्फोट के बाद लावा और पत्थर बाहर गिरे थे।
