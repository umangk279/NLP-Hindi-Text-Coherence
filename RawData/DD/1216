प्रधानमंत्री नरेंद्र मोदी ने रूस के राष्ट्रपति पुतिन से फोन पर बात की, द्वितीय विश्व युद्ध की 75वीं वर्षगांठ के समारोह और रुस में संवैधानिक संशोधन पर सफल मतदान को लेकर दी बधाई। 
प्रधानमंत्री नरेन्‍द्र मोदी ने रूस के राष्‍ट्रपति ब्‍लादिमीर पुतिन को द्वितीय विश्‍वयुद्ध में विजय की 75वीं वर्षगांठ समारोह और संवैधानिक संशोधनों पर सफलतापूर्वक मतदान के लिए बधाई दी। राष्ट्रपति पुतिन से कल टेलीफोन पर बातचीत में पीएम मोदी ने भारत और रूस की जनता के बीच मित्रता के प्रतीक के रूप में मॉस्‍को में पिछले महीने की 24 तारीख को हुई सैन्‍य परेड में भारतीय दल के शामिल होने पर चर्चा की। 
प्रधानमंत्री ने बताया कि वे इस वर्ष अंत में होने वाले द्विपक्षीय शिखर सम्‍मेलन के लिए राष्ट्रपति पुतिन के स्‍वागत के प्रति उत्‍सुक हैं। राष्‍ट्रपति पुतिन ने पीएम मोदी को फोन करने के लिए धन्‍यवाद दिया। उन्‍होंने सभी क्षेत्रों में दोनों देशों के बीच विशेष तथा रणनीतिक भागीदारी और बढ़ाने की प्रतिबद्धता भी दोहराई।
