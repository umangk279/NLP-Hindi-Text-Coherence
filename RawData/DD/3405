भारत सरकार ने चीन का दौरा कर रहे अपने नागरिकों को वहां फैले कोरोना वायरस को देखते हुए सतर्क किया है. सरकार ने देशवासियों के लिए ट्रेवेल एडवाइज़री जारी कर कहा है कि इससे सांस संबंधी दिक्कतें हो रही हैं. यह वायरस दो दूसरे एशियाई देश थाईलैंड और जापान में भी फैलने की खबर है. 
कोरोना वायरस ने चीन में 41 लोगों को अपनी चपेट में लिया है. सरकार ने देशवासियों से कहा है कि अगर वे चीन का दौरा कर रहे हैं तो एहतियात बरतें. चीन से आने वाले यात्रियों की हवाई अड्डों पर जांच होगी.
चीन में नोवेल कोराना वायरस से होने वाले संक्रमण के मद्देनजर केंद्रीय स्वास्थ्य मंत्रालय ने एहतियातन उपाय के तौर पर, पड़ोसी देश से आने वाले यात्रियों की दिल्ली, मुंबई और कोलकाता हवाई अड्डों पर थर्मल स्कैनर से जांच करने का निर्देश दिया है.
स्‍वास्‍थ्‍य और परिवार कल्‍याण सचिव प्रीति सूदन ने कहा कि डब्‍ल्‍यूएचओ के साथ विचार-विमर्श कर स्थिति की निगरानी की जा रही है.
केंद्रीय स्‍वास्‍थ्‍य मंत्री डॉ हर्षवर्धन ने देश में लोक स्वास्थ्य तैयारियों का जायजा लिया. मंत्रालय ने एक बयान में कहा कि नागर विमानन मंत्रालय के सहयोग से विमानों में इस संबंध में घोषणाएं की जा रही हैं. स्‍वास्‍थ्‍य मंत्रालय ने प्रयोगशाला जांच, निगरानी, संक्रमण रोकथाम और नियंत्रण से संबंधित लोगों को आवश्‍यक निर्देश जारी किया है. सामुदायिक निगरानी के लिए एकीकृत बीमारी निगरानी कार्यक्रम बनाया गया है. एनआईवी पुणे और आईसीएमआर प्रयोगशाला देश में नोवेल कोरोना वायरस के लिए नमूने की जांच में समन्‍वय कर रहे हैं.
नितेंद्र सिंह, संवाददाता
