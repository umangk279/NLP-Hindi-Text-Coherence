 एशियाई एथलेटिक्स चैंपियनशिप के पहले दिन, भारत के जी लक्ष्मणन ने पुरुषों की 5000 मीटर स्पर्धा में और मनप्रीत कौर ने महिलाओं की शॉर्ट पुट में स्वर्ण पदक जीता। भारत पहले दिन कुल सात पदक जीतकर रहा शीर्ष पर।  
मनप्रीत कौर ने कमाल का प्रदर्शन करते हुए मेजबान भारत को 22वीं एशियाई एथलेटिक्स प्रतियोगिता के पहले ही दिन गुरूवार को शॉट पुट में पहला स्वर्ण पदक दिलाया। मनप्रीत ने 18.28 मीटर तक गोला फेंक कर पहला स्थान हासिल किया। चीन को रजत और जापान को कांस्य पदक मिला। भारत की अनामिका दास पांचवें और रमनप्रीत कौर छठे स्थान पर रहीं।
पुरुषों की 5000 मीटर रेस में भारत के जी लक्ष्मणन ने स्वर्ण पदक जीतने में सफलता पाई। स्वर्ण पदक जीतने के लिए लक्षमणन को काफी संघर्ष करना पड़ा। अंतिम लैप से पहले तक वो 4 एथलीट से पीछे चल रहे थे लेकिन इसके बाद उन्होने तेजी पकड़ी और अंतिम 300 मीटर में सभी को पीछे छोड़ते हुए पहला स्थान हासिल किया। पिछली बार इसी प्रतियोगिता में कांस्य पदक जीतने वाले लक्ष्मणन ने 14 मिनट 54.48 सेकेंड में रेस को पूरा करके स्वर्ण अपने नाम किया। 
इससे पहले विकास गौड़ा को डिस्कस थ्रो में 60.81 मीटर की थ्रो के साथ कांस्य पदक मिला। ईरान के एहसान हदादी ने स्वर्ण और मलेशिया के इरफान मोहम्मद ने 60.96 मीटर की थ्रो से रजत जीता। विकास का एशियाई चैंपियनशिप में यह पांचवां पदक है विकास ने 2005 में कोरिया के इंचियोन में हुई एशियाई चैंपियनशिप और फिर 2011 में जापान के कोबे में हुई एशियाई चैंपियनशिप में रजत पदक जीते थे। इसके बाद उन्होंने 2013 में पुणे में और दो वर्ष बाद चीन के वुहान में स्वर्ण पदक जीते थे। 
भारत की वी नीना और नयन जेम्स ने महिलाओं की लंबी कूद में रजत और कांस्य पदक अपने नाम करने में सफलता पाई। नीना ने 6.54 मीटर की छल्लांग के साथ दूसरा और जेम्स ने 6.42 मीटर के साथ तीसरा स्थान प्राप्त किया। 
महिलाओ की 5000 मीटर रेस में भारत की संजीवनी ने कांस्य पदक अपने नाम करने में सफलता पाई। संजीवनी ने 16 मिनट शून्य दशमलव 24 सेकेंड के समय के साथ तीसरा स्थान प्राप्त किया। 
महिलाओ की जैवेलिन थ्रो में भारत की अन्नु रानी ने कांस्य पदक जीतने में सफलता पाई। अन्नु ने57.32 मीटर तक भाला फेंक कर तीसरा स्थान प्राप्त की।
