 मनी लॉन्ड्रिंग मामले में व्यापारी रॉबर्ट वाड्रा से आज फिर कर रहा है प्रवर्तन निदेशालय पूछताछ, लंदन में अवैध संपत्ति रखने के आरोप से जुड़ा है मामला. 
कांग्रेस अध्यक्ष राहुल गांधी के जीजा रॉबर्ट वाड्रा से आज प्रवर्तन निदेशालय में पूछताछ का दूसरा दौर है। इससे पहले कल करीब 6 घंटे तक वाड्रा से पूछताछ की गई। वाड्रा को ईडी ने मनी लॉड्रिंग के मामले में पूछताछ के लिए समन किया था। वाड्रा से क्या पूछताछ हुई, इस सवाल पर उनके वकील ने कहा कि जांच जारी होने की वजह से वो इस बारे में कुछ नहीं बता सकते। वाड्रा ने मनी लॉन्ड्रिंग के मामले में अग्रिम ज़मानत ले रखी है। इस मामले में ईडी ने पिछले साल दिसंबर में वाड्रा से जुड़ी कंपनी स्काइलाइट्स हॉस्पिटैलिटी एलएलपी में छापेमारी की थी। वाड्रा और उनके सहयोगी मनोज अरोड़ा से पूछताछ की थी। वाड्रा को राजस्थान हाई कोर्ट से भी ईडी में प्रवर्तन निदेशालय के समझ पेश होने का निर्देश है। 
आखिर वाड्रा पर आऱोप क्या हैं? 
ईडी के अनुसार लंदन में कुछ अचल संपत्तियों की खरीद और स्वामित्व से संबंधित सौदों के बारे में वाड्रा से पूछताछ हो रही है। ये मामला 2009 में हुए एक पेट्रोलियम सौदा से जुड़े होने की बात कही जा रही है। जिसका कॉन्ट्रेक्ट एक विशेष कंपनी को दिलवाने में रॉबर्ट वाड्रा की कंपनी ने भूमिका निभाई थी । साथ ही गलत तरीके से अर्जित पैसे से लंदन में कई प्रॉपर्टी बनाई गई है जिसका असली मालिकाना हक राबर्ट वाड्रा और उसके परिवार से जुडे कुछ सदस्यों का बताया जा रहा है।  ईडी के  मुताबिक लंदन में राबर्ट वाड्रा और उसकी कंपनी से जुडे करीब दो घर और 6 प्लैट हैं।
