दिल्ली में घर खरीदने की इच्छा रखने वालों के लिए खुशखबरी है। दिल्ली विकास प्राधिकरण ने आवासीय योजना 2017 की शुरुआत कर दी है। इसके तहत दिल्ली के अलग-अलग इलाक़ों में एचआईजी, एमआईजी, एलआईजी और जनता श्रेणी के करीब 12 हज़ार फ्लैट लोगों के लिए उपलब्ध हैं। केंद्रीय शहरी विकास मंत्री एम. वेंकैया नायडू ने शुक्रवार को इस आवासीय योजना की शुरुआत की। 
लोगों को सस्ते आवास मुहैया कराने के मकसद से दिल्ली विकास प्राधिकरण ने आवासीय योजना 2017 की शुरुआत की है। इस योजना के तहत डीडीए दिल्ली के विभिन्न इलाकों में करीब 12 हज़ार फ्लैट मुहैया कराएगा। इनमें 99 फ़ीसदी से अधिक फ्लैट निम्न आय वर्ग, मध्य आय वर्ग और जनता श्रेणी के हैं। केंद्रीय शहरी विकास मंत्री एम. वेंकैया नायडू ने नई दिल्ली में योजना की शुरुआत करते हुए कहा कि ये सभी फ्लैट हरित भवन के मानकों के अनुरूप तैयार किए गए हैं। साथ ही उन्होंने कहा कि प्रधानमंत्री आवास योजना के तहत फ्लैट के खरीदारों को ब्याज सब्सिडी दी जाएगी।
