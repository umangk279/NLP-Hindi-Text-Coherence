19 जून को होने वाले राज्यसभा चुनावों से पहले गुजरात कांग्रेस में घमासान मचा हुआ है। राज्‍यसभा चुनाव से पहले ही पार्टी के दो विधायकों के इस्तीफे के बाद कांग्रेस बाकी विधायकों को बचाने में लगी है। कांग्रेस ने अपने विधायकों में टूट के डर को भांपते हुए गुजरात से राजस्थान शिफ्ट कर दिया है। 
गुजरात के 19 कांग्रेसी विधायक गुजरात से सटे राजस्थान के अबू रोड़ में बने एक रिसॉर्ट में ठहरे हैं। पार्टी के 19 विधायक इस रिसोर्ट में पहुंचे हैं जबकि दो और विधायकों के आने की संभावना है। गौरतलब है कि गुजरात के दो कांग्रेस विधायकों ने पार्टी से इस्तीफा दे दिया है। ये दो विधायक है करजन सीट से जीते अक्षय पटेल और कपराडा से जीते जीतू चौधरी। इसके बाद पार्टी को डर है कि कुछ औऱ विधायक इस्तीफा दे सकते हैं। इन दो विधायकों से पहले ही कई विघायक पार्टी छोड़कर बीजेपी में शामिल हो चुके हैं। प्रदेश में राज्यसभा की चार सीटों के लिए 19 जून को चुनाव होना है।
उधर कर्नाटक में भी राज्यसभा चुनाव को लेकर सियासत गर्म है। प्रदेश में 19 जून को चार सीटों के लिए राज्यसभा चुनाव होने वाले हैं। कांग्रेस ने कर्नाटक से वरिष्ठ नेता मल्लिकार्जुन खड़गे को राज्यसभा भेजने का फैसला लिया। वहीं जेडीएस का कहना है कि वो पूर्व प्रधानमंत्री एचडी देवगौड़ा को राज्यसभा उम्मीदवार बनाएगी। देवगौडा के बेटे और राज्य के पूर्व मुख्यमंत्री कुमार स्वामी ने इस बात का एलान किया तो साथ ही ये भी कहा कि अभी देवगौड़ा ने इसके लिए मंजूरी नहीं दी है।
जेडीएस को अपना उम्मीदवार जिताने के लिए कांग्रेस के समर्थन की जरुरत होगी। पहले दोनों पार्टियों की गठबंधन सरकार थी लेकिन सरकार गिरने के बाद गठबंधन भी टूट गया था। उधर बीजेपी ने अपने पत्ते फिलहाल नहीं खोले हैं।
