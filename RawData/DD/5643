पाकिस्तान के भारत विरोधी बयानों पर विदेश मंत्रालय की कडी  प्रतिक्रिया, कहा  भारत में हिंसा का माहौल बनाने और सीमा पर तनाव दिखाने के लिए दिए जा रहे हैं बयान, लेकिन दुनिया जानती है सच, आतंकी संगठनों पर कार्रवाई  की मांग, रक्षा मंत्री राजनाथ सिंह ने कहा पाकिस्तान का कश्मीर पर कोई अधिकार नहीं. 
पाकिस्तान के शीर्ष नेतृत्व की ओर से दिए जा रहे भारत विरोधी बयानों पर भारत ने कडी प्रतिक्रिया दी है। युद्धोन्माद फैलाने की पाक की कोशिशों पर कडी आपत्ति जताते हुए भारत ने ऐसे बयानों की कडी निंदा की है। विदेश मंत्रालय ने कहा है कि पाकिस्तान भारत में हिंसा का माहौल बनाने और सीमा पर तनाव दिखाने के लिए ऐसे बयान दे रहा है लेकिन दुनिया अब उसकी चाल समझ चुकी है। विदेश मंत्रालय ने कहा कि पाकिस्तान भारत में आतंकियों की घुसपैठ की कोशिश कर रहा है। भारत ने एक बार फिर से पाकिस्तान से मांग की है कि वो अपनी धरती से से संचालित आतंकी संगठनों के खिलाफ क़ड़ी कार्रवाई करे।
रक्षा मंत्री राजनाथ सिंह ने भी पाकिस्तान पर हमला बोलते हुए कहा कि वो आतंकवाद का इस्तेमाल करके भारत को अस्थिर करने की कोशिश करता रहता है तो भारत उससे बात कैसे कर सकता है। लेह में 'किसान-जवान-विज्ञान मेला' का उद्घाटन करने के मौके पर राजनाथ सिंह ने कहा कि पाकिस्तान का कश्मीर पर कोई अधिकार नहीं है और उसे कश्मीर पर बयानबाजी बंद करना चाहिए। रक्षा मंत्री ने कहा कि जम्मू कश्मीर भारत का अभिन्न अंग है और दुनिया भी ये बात मानती है। उन्होंने कहा कि  इस मुद्दे पर कोई भी देश पाकिस्तान का समर्थन नहीं कर रहा है। 
