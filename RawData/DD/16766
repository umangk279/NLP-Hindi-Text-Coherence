उत्तर प्रदेश के अमेठी में मंगलवार को विकास की एक नई धारा की शुरुआत हुई। भाजपा अध्यक्ष अमित शाह, केंद्रीय मंत्री स्मृति ईरानी, उत्तर प्रदेश के मुख्यमंत्री योगी आदित्यनाथ और राज्य में भाजपा के अध्यक्ष महेंद्रनाथ पांडे ने अमेठी में कई योजनाओं की शुरुआत की। इन योजनाओं में लोगों को राष्ट्रीय पारिवारिक लाभ योजना के अंतर्गत स्वीकृति-पत्र दिए गए, साथ ही 25 दिव्यांगजनों को ट्राई साइकिल दी गई और उनकी रैली को हरी झंडी दिखाई गई। साथ ही इलाके की कई योजनाओं का लोकार्पण किया गया जिनमें क्षयरोग अस्पताल, प्राथमिक स्वास्थ्य केंद्र, नगर पालिका गौरीगंज में एफएम रेडियो जैसे 21 प्रमुख कदम शामिल थे।  
 कांग्रेस उपाध्यक्ष राहुल गांधी के संसदीय क्षेत्र अमेठी के पिछड़ेपन को दूर करने और वहां विकास की गंगा बहाने के लिए केंद्र की मोदी और राज्य की योगी सरकार तेज़ी से सक्रिय हैं। अमेठी के लोगों को विकास के तोहफे देने के लिए मंगलवार को केंद्रीय मंत्री स्मृति ईरानी और यूपी के सीएम योगी आदित्यनाथ के साथ बीजेपी के राष्ट्रीय अध्यक्ष अमित शाह पहुंचे। इन सभी ने कुल मिलाकर 21 योजनाओं का या तो लोकार्पण किया या फिर उनका शिलान्यास किया। साथ ही कई योजनाओं के लाभार्थियों को ज़रूरी दस्तावेज दिए गए। इस मौके पर अमित शाह ने  राहुल गांधी पर जोरदार हमला बोला और उनसे पूछा कि तीन-तीन पीढ़ी को यहां की जनता ने वोट किया लेकिन इलाके का विकास क्यों नहीं हुआ।
अमित शाह ने 2014 में अमेठी से चुनाव हारने वाली स्मृति ईरानी की तारीफ की और कहा कि उन्होंने पहली बार ये देखा कि जीते हुए प्रत्याशी की बजाए हारा हुआ प्रत्याशी क्षेत्र में विकास का काम करे। अमेठी की जनता से शाह ने कहा कि आपने साठ साल तक एक परिवार पर भरोसा किया, अब एक बार पीएम मोदी पर भरोसा करो।
इस मौके पर जिन योजनाओं की शुरुआत हुई है उनमें गौरीगंज में राजकीय क्षयरोग अस्पताल, बहादुरपुर में प्राथमिक स्वास्थ्य केंद्र, मुसाफिरखाना में प्राथमिक स्वास्थ्य केंद्र, अमेठी, शाहगढ़ और भादर विकास खंड में रोगी आश्रय स्थल का निर्माण शामिल है। इसके अलावा अमेठी संसदीय क्षेत्र के सुल्तानपुर में गोमती नदी के किनारे 1,900 मीटर लंबा लांचिंग एप्रन, अमेठी में सीएमओ ऑफिस और आवास के लिए भवन, नगर पालिका गौरीगंज में एफएम रेडियो, अमेठी कलेक्ट्रेट के कर्मचारियों के लिए आवासीय एवं अनावासीय भवन, ग्राम ताला में मृदा परीक्षण प्रयोगशाला के साथ-साथ विकासखंड अमेठी में सीएचसी सेंटर का शिलान्यास किया गया। साथ ही प्रधानमंत्री आवास योजना के तहत अमेठी के ढाई हजार लोगों को प्रमाण-पत्र दिया गया। साथ ही स्वच्छ भारत अभियान के अंतर्गत 3,000 लोगों को शौचालय, 25 दिव्यांगजनों को ट्राई साइकिल और 100 लोगों को राष्ट्रीय पारिवारिक लाभ योजना के अंतर्गत स्वीकृति-पत्र दिया गया।
वहीं स्मृति ईरानी ने कहा कि कांग्रेस ने अमेठी को सिर्फ वोट की नजर से देखा है। स्मृ्ति ईरानी ने कहा कि जो देशभर में विकास पर भाषण देते हैं, उन्हें अमेठी के नाम पर सांप सूंघ जाता है।
