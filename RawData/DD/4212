झारखंड विधानसभा चुनाव के लिए पहले चरण मतदान की तैयारियां पूरी हो चुकी हैं. शनिवार को राज्य के छः ज़िलों की 13 सीटों पर वोट डाले जाएंगे. चुनाव आयोग ने सुरक्षा के लिए 35 हज़ार सुरक्षाकर्मियों को तैनात किया है तो वहीं युवा, महिला और बुजुर्ग मतदाओं के लिए विशेष इंतजाम के साथ पूरी तरह से मुस्तैद है. 
30 नवंबर की सुबह जब पहले चरण के मतदान का आगाज होगा तो राज्य के तकरीबन 37 लाख 83 हज़ार वोटर कुल 189 उम्मीदवारों का भविष्य तय करने के लिए मतदान केंद्रों का रुख करेंगे.
झारखंड के छह जिलों में मतदान के लिए तैयारियां पूरी हो चुकी हैं. कुल 1269 मतदान केंद्र के पर मतदान कर्मी पहुंच चुके हैं. ये केंद्र सुदूर इलाक़ों में हैं. तकरीबन 400 कर्मियों को हेलीकॉप्टर की मदद से सूदूर इलाक़ो में पहुंचाया गया है. कुल 4982 मतदान केंद्रों में से 1790 को चुनाव आयोग ने अति संवेदनशील घोषित किया गया है. बचे हुए केंद्रों के लिए पोलिंग पार्टियां पूरी ट्रेनिंग के बाद रवाना हो चुकी हैं.
इन ज़िलों में कुल 1 लाख 6 हज़ार युवा मतदाता ऐसे हैं जिन्हें पहली बार मतदान करने का मौक़ा मिलेगा. चुनाव आयोग ने हर-एक वर्ग की भागीदारी सुनिश्चित करने और लोकतंत्र के पर्व में ज़्यादा से ज़्यादा अपने मताधिकार का प्रयोग करने के लिए कई कार्यक्रम का आयोजन किया है. इसमें लोकगीत और नाटक और नुक्कड नाटकों का भी आयोजन किया गया. इसके अलावा महिलाओं और बुर्जुग मतदातों के साथ-साथ दिव्यांग मतदाताओं की सुविधाओं के लिए हर-एक बूथ पर ख़ास इंतजाम किया गया है.
सुरक्षा के पुख़्ता इंतजाम के साथ सभी केंद्रों पर सुबह 7 बजे से दोपहर 3 बजे तक ही मतदान होगा. मतदाता पासर्पोट, ड्राइविंग लाइसेंस, आधार कार्ड, पैन कार्ड, आयुष्मान कार्ड, मनरेगा जॉब कार्ड, बैंक की पास बुक, सांसद/ विधायक द्वारा जारी किया गया पहचान पत्र और केंद्र या राज्य सरकार के कर्मचारियों को जारी किए जाने वाला पहचान पत्र को दिखाकर मताधिकार का प्रयोग कर सकता है. पहले चरण के मतदान में भाजपा तेरह में से 12 सीटों पर चुनाव लड़ रही है जबकि एक सीट पर पार्टी ने एक निर्दलीय उम्मीदवार का समर्थन किया है. वहीं महागठबंधन यानि झामुमो चार, कांग्रेस छह और राष्ट्रीय जनता दल तीन सीटों पर अपने उम्मीदवारों को चुनावी मुकाबले में उतारा है. जिन सीटों पर नज़र होगी उनमें विश्रापुर, विष्णुपुर और लोहरदगा और लातेहार की सीट शामिल हैं.
