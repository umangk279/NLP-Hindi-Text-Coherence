ब्रिटेन के प्रधानमंत्री बोरिस जॉनसन के संसद को निलंबित रखने के फैसले के विरोध में प्रदर्शन जारी है, वहीं लेबर पार्टी की ब्रेक्जिट पर त्वरित चर्चा की योजना है। यूरोपीय संघ से ब्रिटेन को बिना किसी समझौते के हटने के खिलाफ सभी विरोधी दल एकजुट हो गए हैं। 
ब्रिटेन के प्रधानमंत्री बोरिस जॉनसन के संसद को निलंबित रखने के कदम पर विरोध और तेज़ हो गया। बिना किसी समझौते के ब्रेक्जि़ट कर देश को अव्‍यवस्‍था की स्थिति में धकेलने से रोकने के लिए लेबर पार्टी के नेता ने राजनीतिक उपाय का संकल्‍प व्‍यक्‍त किया। जॉनसन की रणनीति से यूरोपीय संघ से ब्रिटेन को 31 अक्‍टूबर को बिना किसी समझौते से हटने से रोकने के लिए सांसदों के पास बहुत कम समय बच गया है। लेकिन, इस कदम के खिलाफ विरोधी दल एकजुट हो गए हैं और लगातार विरोध प्रदर्शन कर रहे हैं। साथ ही कानूनी कारवाई और याचिका दायर की गई है जिसपर 10 लाख से अधिक लोगों के हस्‍ताक्षर हैं। ग्रीष्‍म अवकाश के बाद संक्षिप्‍त सत्र के लिए जब सांसद सदन में लौटेंगे तब इस मुद्दे पर टकराव तय माना जा रहा है। सत्ता पक्ष के सांसद लेबर पार्टी के नेता जेरेमी कोरबिन के आरोपों को चुनौती देने का संकल्‍प व्‍यक्‍त कर रहे हैं जो उन्होंने प्रधानमंत्री जॉनसन पर लोकतंत्र को ध्‍वस्‍त करने को लेकर लगाए हैं। हाउस ऑफ कॉमंस के नेता जैकब रीस मॉग ने इस मुद्दे पर उभरे आवेश को खारिज करते हुए जॉनसन के कदम को संवैधानिक और उचित बताया है।
