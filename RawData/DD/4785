चुनाव बाद सर्वेक्षणों में भाजपा को हरियाणा और महाराष्‍ट्र विधानसभा चुनाव में बड़ी जीत का अनुमान। दोनों राज्यों में एनडीए को मिल सकता है दो-तिहाई बहुमत। कई सर्वेक्षणों में महाराष्ट्र में एनसीपी को मिल सकती हैं कांग्रेस से अधिक सीटें।< 
महाराष्ट्र और हरियाणा में मतदान के बाद आए एक्जिट पोल के पूर्वानुमान के मुताबिक इन दोनों राज्यों में भाजपा प्रचंड जीत हासिल करने जा रही है और मुख्य विपक्षी कांग्रेस को भारी नुकसान का सामना करना पड़ेगा। अगर असल नतीजों में भी यही स्थिति रहती है तो कुछ महीने पहले लोकसभा चुनाव में भारी जीत हासिल करने वाली भाजपा के हौसले में और इजाफा होगा तो दूसरी तरफ आम चुनाव में करारी शिकस्त झेलकर मुश्किल दौर से गुजर रही कांग्रेस के उबरने की उम्मीदों को एक बार फिर से बड़ा झटका लगेगा।  
एक्जिट पोल के पूर्वानुमान पर भाजपा ने खुशी जताते हुए कहा कि दोनों राज्यों में उसे बड़ा बहुतमत मिलेगा तो कांग्रेस ने उम्मीद जताई कि उसके लिए असल नतीजे इस अनुमान से बेहतर साबित होंगे।
