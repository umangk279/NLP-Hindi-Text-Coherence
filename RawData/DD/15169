चलो पलटाई इस नारे के साथ प्रधानमंत्री नरेंद्र मोदी ने गुरुवार को त्रिपुरा सहित उत्तर-पूर्व के तीन राज्यों में भाजपा का चुनावी बिगुल फूंक दिया. प्रधानमंत्री नरेंद्र मोदी ने त्रिपुरा में दो चुनावी रैलियों को संबोधित किया और त्रिपुरा के मुख्यमंत्री माणिक सरकार पर जमकर हमला बोला. नरेंद्र मोदी ने आरोप लगाया कि त्रिपुरा की सरकार ने राज्य के लोगों के विकास के लिए कुछ नहीं किया. त्रिपुरा के चुनाव इस बार बेहद दिलचस्प हो गए हैं. करीब तीन दशक से राज्य में सीपीएम की वामपंथी सरकार है, लेकिन इस बार भाजपा उसे कड़ी टक्कर दे रही है, तो इस तरह से यह देश का पहला ऐसा चुनाव हो गया है जहां भाजपा और वामदलों में सीधी लड़ाई है. 
त्रिपुरा में चुनावी आहट में फिज़ा रंगी हुई दिखी. मौका राज्य में प्रधानमंत्री नरेंद्र मोदी की पहली रैली का था. दो रैलियों सोनामुरा और कैलाशहर में चलो पलटाई का नारा लोगों की ज़ुबान पर खूब छाया रहा. प्रधानमंत्री ने राज्य की सत्ता में 24 साल से क़ाबिज माणिक सरकार पर भी चुटकी की. उन्होंने कहा कि राज्य के विकास के लिए ज़रूरी है कि अब माणिक के बजाए हीरे का चुनाव हो.
प्रधानमंत्री ने राज्य सरकार पर ग़रीबों और पिछड़े वर्ग के शोषण का आरोप लगाया. उन्होंने हमला बोलते हुए कहा कि केंद्र सरकार द्वारा पर्याप्त धन मुहैया कराने के बावजूद राज्य में विकास नहीं हो पा रहा है. साथ ही उन्होंने राज्य में 7वें वेतन आयोग की सिफारिशों को लागू न कर पाने के लिए भी असंतोष व्यक्त किया. प्रधानमंत्री ने राज्य सरकार को भ्रष्टाचार के मुद्दे पर भी घेरा. साथ ही उन्होंने कहा कि त्रिपुरा में भय का माहौल है और राज्य में लोकतंत्र एक पार्टी एक सरकार के कब्जे में है.
प्रधानमंत्री के भाषण से जनता भी उत्साहित नज़र आई. जनता ने राज्य में विकास कार्यों की धीमी गति पर भी रोष जताया.
प्रधानमंत्री ने कैलाशहर की रैली में राज्य में व्याप्त बेरोजगारी के मुद्दे को जोर-शोर से उठाया. उन्होंने इस मुद्दे पर राज्य की वाम दल सरकार को जमकर घेरा.
प्रधानमंत्री ने देश के समग्र और समावेशी विकास की बात कही. उन्होंने कहा कि जब तक पूर्वोत्तर का विकास नहीं होगा तब तक देश का भी विकास नहीं हो सकता. उन्होंने कहा कि मौजूदा केंद्र सरकार बिना किसी भेदभाव के सभी का विकास कर रही है.
गौरतलब है कि भाजपा राज्य की 51 सीटों पर चुनाव लड़ रही है. बाक़ी 9 सीटों पर सहयोगी आईपीएफटी राज्य की जनजाति पार्टी इंडिजनस पीपल्स फ्रंट ऑफ त्रिपुरा चुनाव लड़ेगी. 60 विधानसभा सीटों वाले राज्य में 18 फरवरी को मतदान होना है. राज्य विधानसभा चुनावों के नतीज़े 3 मार्च को घोषित किए जाएंगे.
