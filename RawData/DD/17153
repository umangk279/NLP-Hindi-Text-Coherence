संयुक्त राष्ट्र महासचिव एंटोनियो गुटेरेज़ ने कहा है कि म्यांमार में रोहिंग्या मुसलमान 'मानवीय आपदा' का सामना कर रहे हैं। 
 गुटेरेज ने कहा कि रोहिंग्या ग्रामीणों के घरों पर सुरक्षा बलों के कथित हमलों को किसी सूरत में स्वीकार नहीं किया जा सकता।  उन्होंने म्यांमार से सैन्य कार्रवाई रोकने की अपील की है। 
रोहिंग्या के ख़िलाफ कथित हिंसा और उससे उपजे शरणार्थी संकट पर संयुक्त राष्ट्र सुरक्षा परिषद की बैठक हुई जिसमें ये चिंताएं सामने आईं। उधर म्यांमार की सेना ने आम लोगों को निशाना बनाने के आरोप से इनकार करते हुए कहा है कि वह चरमपंथियों से लड़ रही है।
म्यांमार में पिछले महीने शुरू हुई हिंसा के बाद से अब तक करीब चार लाख रोहिंग्या शरणार्थी सीमा पार करके बांग्लादेश में शरण ले चुके हैं। रखाइन प्रांत में उनके कई गांव जला दिए गए हैं। 
