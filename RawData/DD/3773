संशोधित नागरिकता क़ानून को देश और विदेशों में लगातार जोरदार समर्थन मिल रहा है। तमाम संगठनों और व्यक्तियों की ओर इस कानून का समर्थन किया जा रहा है। ईशा फाउंडेशन के संस्थापक जग्गी वासुदेव ने भी संशोधित नागरिकता क़ानून को सही क़दम ठहराया है। 
सीएए पर केंद्र के साथ ही बीजेपी के दृष्टिकोण से अवगत कराने के लिए तमाम मंत्री और नेता संवाददाता सम्मेलन आयोजित कर रहे हैं। कोच्ची में केंद्रीय मंत्री अर्जुन राम मेघवाल और करीमनगर में जल शक्ति मंत्री गजेंद्र सिंह शेखावत ने प्रेस कांफ्रेंस की तो नासिक में बीजेपी उपाध्यक्ष शिवराज सिंह चौहान ने। इन नेताओं ने देश के लोगों को भरोसा दिलाया कि कानून किसी के खिलाफ नहीं है।
देश के तमाम अन्य हिस्सों में सीएए के समर्थन में रैलियां हो रही हैं। समस्तीपुर मे नागरिकता संशोधन कानून के समर्थन में विशाल रैली निकाली गई। इसमें बीजेपी के साथ ही तमाम और संगठनों ने भाग लिया। उत्तराखंड के बागेश्वर में अखिल भारतीय विद्यार्थी परिषद ने जागरूकता रैली निकाली और इसे राष्ट्र हित में उठाया गया कदम बताया। पश्चिम बंगाल के कूच बिहार में भी बीजेपी ने सीएए के समर्थन में रैली निकाली। 
देश ही नहीं विदेशों में भी सीएए के समर्थन में लोग सामने आ रहे हैं। न्यूयॉर्क में भारतीय मूल के लोगों ने संशोधित नागरिकता कानून के प्रति समर्थन जताने के लिए कार्यक्रम किए और सीएए को भारत सरकार की तरफ से उठाया गया ऐतिहासिक कदम करार दिया। रविवार को टाइम्स स्कॉयर पर लोग एकत्र हुआ। उनके हाथ में पोस्टर थे और वे सीएए और नरेंद्र मोदी सरकार के समर्थन में नारे लगा रहे थे। कुल मिलाकर सीएए पर समर्थन का दौर तो जारी ही है जनता तक पूरी बात पहुंचाने के लिए भी सरकार पूरा प्रयास कर रही है।
