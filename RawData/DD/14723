कांग्रेस अध्यक्ष राहुल गांधी ने प्रधानमंत्री नरेंद्र मोदी के नमो ऐप को लेकर सवाल उठाया. इस मसले को लेकर भारतीय जनता पार्टी ने राहुल गांधी पर निशाना साधा है. 
भाजपा ने ट्वीट कर कहा कि ‘राहुल गांधी आजकल शानदार फार्म में चल रहे हैं. एमआरआई और एनसीसी के बाद तकनीक पर उनका महान ज्ञान आज सामने आया है. कैंब्रिज एनालिटिका के खुलासे से वे इतने घबराए हुए हैं कि वे रोज इससे ध्यान भटकाने का प्रयास कर रहे हैं, कल न्यायपालिका और आज नमो एप्प.’
एक दूसरे ट्वीट में बीजेपी ने कहा कि ‘राहुल गांधी ने वाकई दिखाया कि क्यों उन्हें और उनकी पार्टी को तकनीक की शून्य जानकारी हैं. ये बस जनता को तकनीक के बारे में डरा सकते हैं, जबकि वे कैंब्रिज एनालिटिका के अपने 'ब्रह्मास्त्र' का इस्तेमाल कर लगातार डाटा चुरा रहे हैं.’
भाजपा ने नमो ऐप को लेकर कहा कि नरेंद्र मोदी ऐप लाखों प्रशंसकों और पार्टी कार्यकर्ताओं को प्रधानमंत्री से जोड़ने का एक मंच है. यह एक अपने तरीके का ऐप है, जिससे लोग अप्रत्याशित रूप से प्रधानमंत्री के साथ जुड़ सकते हैं और संवाद करते हैं.
