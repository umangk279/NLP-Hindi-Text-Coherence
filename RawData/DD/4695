चिली में असमानता के ख़िलाफ़ विरोध प्रदर्शनों ने व्यापक रूप ले लिया है. राजधानी सैंटियागो में क़रीब 10 लाख लोगों ने शांतिपूर्ण मार्च निकालते हुए सरकार से असमानता दूर करने की मांग की. 
इस बीच चिली के राष्ट्रपति सेबेस्टियन पिनेरा ने एक बड़े सरकारी फेरबदल की घोषणा की. देश में बढ़ती ग़ैर-बराबरी और रहन-सहन के खर्च में बढ़ोतरी की चिंताओं को लेकर प्रदर्शन जारी है. चिली लैटिन अमरीका के सबसे अमीर देशों में गिना जाता है, लेकिन यहां लोगों में भारी आर्थिक असमानता भी है. यानि चुनिंदा लोगों के पास बहुत ज़्यादा धन है और ज़्यादातर लोग आर्थिक तौर पर संघर्ष कर रहे हैं.
असमानता से उपजे इस विरोध-प्रदर्शनों में कम से कम 17 लोगों की जान चली गई सैकड़ों प्रदर्शनकारी घायल हुए और 7,000 से अधिक प्रदर्शनकारियों को गिरफ्तार किया गया. प्रदर्शनकारियों के कारण सैंटियागो की सड़कों पर एक ठहराव आ गया है, क्योंकि प्रदर्शनकारियों की भीड़ से सड़कें बंद हो गईं और चिली की सार्वजनिक परिवहन सेवा बंद हो गई है.
