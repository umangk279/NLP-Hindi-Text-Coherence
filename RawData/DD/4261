महाराष्ट्र में वैसे तो पिछले कई दिनों से सियासी घटनाक्रम बड़ी तेजी से बदला । शनिवार को मुख्यमंत्री पद की शपथ लेने वाले देवेंद्र फडणवीस ने आज राज्यपाल को अपना इस्तीफा दे दिया है । आइये देखते है क्या रहा दिन भर का घटनाक्रम 
तीन दिन पहले शनिवार की सुबह शपथ लेने वाले महाराष्ट्र के मुख्यमंत्री देवेंद्र फडणवीस और उपमुख्यमंत्री अजित पवार ने आखिरकार अपने पद से इस्तीफा दे दिया है। मंगलवार सुबह सुप्रीम कोर्ट के फैसले और फिर दोपहर में अजित पवार द्वारा उपमुख्यमंत्री पद से इस्तीफा देने के कुछ देर बाद फडणवीस ने प्रेस कॉन्फ्रेंस बुलाई जहां उन्होंने अपने इस्तीफे का एलान कर दिया। फडणवीस ने कहा कि नए घटनाक्रम के बाद उनके पास बहुमत नहीं है और इसलिए वो इस्तीफा दे रहे हैं।
इस प्रेस कांफ्रेस के फौरन बाद फडणवीस बीजेपी के बाकी नेताओं के साथ राजभवन पहुंचे और राज्यपाल भगत सिंह कोश्यारी को अपना इस्तीफा सौपा। राज्यपाल ने उनका इस्तीफा स्वीकार कर लिया और अगली व्यवस्था तक पद पर बने रहने को कहा। फडणवीस ने इस्तीफा तो दे दिया लेकिन पूरे घटनाक्रम पर एक बार फिर अपनी पूर्व सहयोगी शिवसेना पर जमकर हमला बोला और साफ कहा कि ढाई ढाई साल के सीएम का कोई वादा नहीं हुआ था।
अजित पवार के इस्तीफे के बाद एनसीपी और शिवसेना दोनों ने कहा कि अजित से गलती हो गयी थी और अब वो महाविकास अघाडी के साथ हैं। वहीं कांग्रेस ने राज्यपाल ने जल्द से जल्द महाविकास अघाडी को न्यौता देने को कहा।
इन सब घटनाक्रमों के बाद शिवसेना, एनसीपी और कांग्रेस गठबंधन ने गठबंधन की ओर से शिवसेना प्रमुख उद्धव ठाकरे मुख्यमंत्री होंगे। 
इस बीच बीजेपी नेता कालीदास कुलमकर को राज्यपाल ने प्रोटेम स्पीकर नियुक्त किया है । बाद में उन्होंने राजभवन जाकर प्रोटेम स्पीकर पद की शपथ ली । राज्यपाल ने बुधवार को विधानसभा का सत्र भी बुलाया है।
इससे पहले देश की सर्वोच्च अदालत ने देवेन्द्र फडणवीस को बुधवार को सदन में अपना बहुमत साबित करने का आदेश दिया था। शिवसेना, एनसीपी और कांग्रेस की संयुक्त याचिका पर मंगलवार को अंतरिम आदेश देते हुए जस्टिस एन वी रमना, जस्टिस अशोक भूषण और जस्टिस संजीव खन्ना की पीठ ने कहा कि महाराष्ट्र विधानसभा में शक्ति परीक्षण कल ही कराया जाए। कोर्ट ने कहा कि विधायिका के मामलों में न्यायपालिका का दखल अंतिम विकल्प के तौर पर ही होना चाहिए लेकिन मौजूदा मामला ऐसा है जिसमें न्यायपलिका से दखल की मांग की गई।  कोर्ट के फैसले के कुछ ही घंटो के बाद फडणवीस और अजित पवार ने अपने पद से इस्तीफा दे दिया। फिलहाल राज्य की राजनीति में चुनाव के बाद सियासी घमासान थमने का नाम नहीं ले रहा है।
