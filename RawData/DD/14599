मानव संसाधन मंत्रालय ने उच्च शिक्षण संस्थानों की रैंकिंग जारी की है। इंडिया रैंकिंग 2018 में बेंग्लुरू का आईआईएससी रहा पहले स्थान पर, जेएनयू को दूसरा और बनारस हिंदु विश्वविद्यालय को तीसरा स्थान मिला है। वहीं आईआईएम अहमदाबाद और आईआईटी मद्रास शीर्ष प्रबंधन और इंजीनियरिंग में सर्वश्रेष्ठ कॉलेज रहे।  
केंद्र सरकार ने राष्ट्रीय संस्थागत रैंकिंग फ्रेमवर्क की ओर से तैयार भारत रैंकिंग 2018 का तीसरा संस्करण आज जारी किया। इस मौके पर मानव संसाधन विकास मंत्री प्रकाश जावड़ेकर ने कहा कि अगले वर्ष से राष्ट्रीय संस्थागत रैंकिंग व्यवस्था में सभी सार्वजनिक संस्थानों की भागीदारी को अनिवार्य बनाया जाएगा। रैंकिग 2018 में दिल्ली का मिरांडा हाउस सर्वश्रेष्ठ कॉलेज, एम्स सर्वश्रेष्ठ मेडिकल कॉलेज और N.L.S.I.U. बेंगलुरु सर्वश्रेष्ठ लॉ कॉलेज रहा है। तो यूनिवर्सिटी और ओवरऑल कैटेगरी में देश के प्रतिष्ठित संस्थान IISC बेंगलुरु को शीर्ष स्थान दिया गया है।
भारत के उच्च शिक्षण संस्थानों की रैंकिंग में बेंगलुरू का इंडियन इंस्टीट्यूट ऑफ साइंस पिछले साल की तरह इस साल भी शीर्ष पर काबिज है। मंगलवार को जारी इंडिया रैंकिगं 2018 के मुताबिक सर्वश्रेष्ठ संस्थानों की ओवरऑल रैंकिंग में इंडियन इंस्टीट्यूट ऑफ साइंस के बाद आईआईटी मद्रास दूसरे नंबर पर, आईआईटी बॉम्बे तीसरे नंबर पर, आईआईटी दिल्ली चौथे नंबर पर और आईआईटी खड़गपुर पांचवे नंबर पर है। देश के सर्वश्रेष्ठ विश्वविद्यालयों की सूची में भी इंडियन इंस्टीट्यूट ऑफ सांइस पहले नंबर है, जबकि दिल्ली स्थित जवाहरलाल नेहरू विश्वविद्यालय दूसरे, बनारस हिंदू विश्वविद्यालय तीसरे, चेन्नई स्थित अन्ना यूनिवर्सिटी चौथे और यूनिवर्सिटी ऑफ हैदराबाद पांचवे नंबर पर है।
देश के सर्वश्रेष्ठ इंजीनियरिंग कालेजों में भारतीय प्रौद्योगिकी संस्थानों का दबदबा कायम है। आईआईटी मद्रास पहले नंबर पर जबकि आईआईटी बॉम्बे दूसरे, आईआईटी दिल्ली तीसरे, आईआईटी खड़गपुर चौथे और आईआईटी कानपुर पांचवे नंबर पर है। सर्वश्रेष्ठ मैनेजमेंट कॉलेजों में भारतीय प्रबंध संस्थानों ने बाजी मारी है। आईआईएम अहमदाबाद पहले, आईआईएम बेंगलुरू दूसरे, आईआईएम कोलकाता तीसरे, आईआईएम लखनऊ चौथे नंबर पर जबकि आईआईटी बॉम्बे पांचवे नंबर पर है। देश के सर्वश्रेष्ठ कॉलेजों में पिछले साल की तरह इस साल भी दिल्ली का मिरांडा हाउस पहले नंबर पर है। जबकि दिल्ली का ही सेंट स्टीफंस कॉलेज दूसरे, तिरुचिरापल्ली का बिशप हेबर कॉलेज तीसरे, दिल्ली का हिंदू कॉलेज चौथे और चेन्नई का प्रेसिडेंसी कॉलेज पांचवे नंबर पर है। यानि शीर्ष पांच कॉलेजों में दिल्ली के तीन और तमिलनाडु के दो कॉलेज शामिल हैं।
भारत के उच्च शिक्षण संस्थानों की रैंकिंग यानि इंडिया रैंकिंग की शुरुआत 2016 में हुई थी। इस बार रैंकिंग में तीन श्रेणियों, मेडिकल, लॉ और आर्किटेक्चर के संस्थानों को पहली बार शामिल किया गया। मेडिकल कॉलेजों में दिल्ली स्थित अखिल भारतीय आयुर्विज्ञान संस्थान यानि एम्स को पहला स्थान हासिल हुआ, जबकि चंडीगढ़ स्थित PGIMER को दूसरा और क्रिश्चियन मेडिकल कॉलेज वेल्लोर को तीसरा स्थान हासिल हुआ।
