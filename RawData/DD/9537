छत्तीसगढ़ के दंतेवाड़ा में नक्सली हमले में डी डी न्यूज़ कैमरामैन अच्युतानंद साहू की शहादत के बाद गुरुवार को डीडी न्यूज़ परिवार की ओर से अच्युतानंद साहू को श्रद्धांजलि दी गई. इस मौके पर प्रसार भारती, डी डी न्यूज़ और ऑल इंडिया रेडियो के शीर्ष अधिकारियों के साथ केन्द्रीय सूचना और प्रसारण मंत्री राज्यवर्धन राठौड़ भी मौजूद थे. श्रद्धांजलि सभा में साहू के जज़्बे को सलाम किया गया. वहीं आज शाम प्रेस क्लब की ओर से भी एक श्रद्धांजलि सभा आयोजित की गई और यहां से नक्सलियों को संदेश दिया गया कि मीडिया को डराना बंद करें क्यूंकि मीडिया आज़ाद है. मीडिया की आज़ादी और सुरक्षा महत्वपूर्ण है. 
डी डी न्यूज़ कैमरामैन अच्युतानंद साहू अपना फ़र्ज़ निभाते छत्तीसगढ़ के दंतेवाड़ा में नक्सली हमले में लोकतंत्र की सेवा में शहीद हो गए..  डीडी न्यूज़ परिवार की ओर से अच्युतानंद साहू को विशेष श्रद्धांजलि सभा में केन्द्रीय सूचना और प्रसारण मंत्री कर्नल राज्यवर्धन राठौड़ ने कहा कि दूरदर्शन के पत्रकार राष्ट्र सेवा में लगे हैं. श्रद्धांजलि सभा में साहू के योगदान और कर्मठता को याद किया गया और उनके जज़्बे को सलाम किया गया. डी डी न्यूज़ संवाददाता धीरज कुमार और सहयोगी मोर मुकुट शर्मा ने अच्युतानंद साहू को याद करते हुए उस घटना को सबके सामने रखा।
मुंबई में भी पत्रकार जगत के विभिन्न संघों ने मुंबई प्रेस क्लब के सामने अच्युतानंद साहू की मृत्यु पर विरोध प्रदर्शन करते हुए पत्रकारों की सुरक्षा के लिए केंद्र से क़ानून बनाने की माँग की और अच्युतानंद को शहीद का दर्जा देने की भी माँग की. पत्रकारों ने नक्सलियों को आतंकी करार देते हुए नक्सलियों से सहानुभूति रखने वालों की निंदा की. साहू की हत्या से मीडिया जगत स्तब्ध है . गुरुवार को प्रेस क्लब की ओर से भी एक श्रद्धांजलि सभा आयोजित की गई. जिसमें समस्त पत्रकार जगत एकजुट दिखा. इस मंच से नक्सलियों को संदेश दिया गया कि मीडिया को डराना बंद करें और मीडिया की आज़ादी पर भी ज़ोर दिया गया. पत्रकारों ने अच्युतानंद साहू को श्रद्धांजलि स्वरूप कैंडल लाइट मार्च भी निकाला.
2 नवम्बर को पत्रकारों के खिलाफ अपराध पर मनाए जानेवाले अंतरराष्ट्रीय दिवस के मौके पर संयुक्त राष्ट्र द्वारा नियुक्त 'स्वतंत्र' और मानव अधिकार विशेषज्ञों के एक समूह ने पत्रकारों के खिलाफ हिंसा को हानिकारक बताते हुए दुनियाभर के देशों से पत्रकारों के खिलाफ हमलों के मामले में जवाबदेही और कार्रवाई सुनिश्चित करने का आह्वान किया है. मीडिया को लोकतंत्र का चौथा स्तंभ माना जाता है. इसीलिए इसकी सुरक्षा और मज़बूती महत्वपूर्ण है जो लोकतंत्र को मज़बूत आधार देती है.
