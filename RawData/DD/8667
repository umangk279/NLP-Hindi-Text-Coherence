प्रधानमंत्री नरेंद्र मोदी ने रविवार को वीडियो कॉन्‍फ्रेंसिंग के जरिए दक्षिण गोवा संसदीय निर्वाचन क्षेत्र और महाराष्ट्र के हटक-नंगले, कोल्हापुर, मधा, सतारा के बूथ स्‍तर के भाजपा कार्यकर्ताओं से बातचीत की. 
प्रधानमंत्री पिछले कई महीनों से ‘मेरा बूथ, सबसे मज़बूत’ कार्यक्रम के तहत देश के अलग-अलग स्थानों के कार्यकर्ताओं से 'NaMo App' के माध्यम से बातचीत कर रहे हैं. प्रधानमंत्री ने कहा कि त्याग, समर्पण, मेहनत, समाजसेवा, देशभक्ति इन सबके लिए एक ही शब्द है- 'कार्यकर्ता'. कार्यकर्ता के अंदर ये सारी बातें आ जाती है. प्रधानमंत्री ने कहा कि सभी जगह एक बात सामान्य देखी वो है- भाजपा के कार्यकर्ताओं का जज़्बा, ईमानदारी, मेहनत और मज़बूती के साथ खड़े रहने की ताक़त. चुनौती को ही चुनौती देने का मिजाज.
प्रधानमंत्री ने कहा कि पुरानी सरकार के कार्यकाल के कारण राजनीतिक कार्यकर्ताओं की पहचान दलालों के रूप में होने लगी थी, लेकिन बीजेपी के कार्यकर्ता की पहचान मां भारती के लाल के रूप में होती है.
प्रधानमंत्री ने महागठबंधन को एक अनोखा बंधन बताते हुए इसे नामदारों का बंधन, भाई-भतीजावाद का बंधन, भ्रष्टाचार और घोटालों का बंधन करार दिया.
प्रधानमंत्री ने कहा कि अगर 10% आरक्षण देने के निर्णय में ताकत न होती, तो विपक्षी दलों की नींद हराम न होती और इसीलिए ये लोग अब भांति-भांति की अफवाहें फैला रहे हैं.
