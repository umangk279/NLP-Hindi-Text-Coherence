दवा कंपनी सिप्ला ने मंगलवार को कहा कि उसने कोरोना वायरस महामारी का मुकाबला करने में सरकार का सहयोग करने के लिए 25 करोड़ रुपये दिए हैं. इस धनराशि में कंपनी के कर्मचारियों के करीब 3 करोड़ रुपये शामिल है. 
कंपनी ने कहा कि 25 करोड़ रुपये में से 9 करोड़ रुपये पीएम-केयर्स कोष में जमा किए जाएंगे. इसके अलावा 8 करोड़ रुपये विभिन्न राज्य सरकारों को देने की घोषणा की गई है.
सिप्ला की परोपकार शाखा सिप्ला फाउंडेशन कोविड महामारी की रोकथाम से संबंधित कार्यक्रमों के लिए 4 करोड़ रुपये खर्च करेगी. इसमें से कई कार्यक्रम पहले से चल रहे हैं.
कंपनी ने कहा कि उसने दवाओं, व्यक्तिगत सुरक्षा उपकरण, सैनेटाइजर, मास्क, दस्ताने और भोजन सहित अन्य आवश्यक वस्तुओं की आपूर्ति के लिए 4 करोड़ रुपये आवंटित किए हैं.
