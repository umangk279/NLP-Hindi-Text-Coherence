चीन के विदेश मंत्री वांग यी ने की विदेश मंत्री सुषमा स्वराज से नई दिल्ली में मुलाक़ात, दोनों विदेश मंत्री करेंगे भारत-चीन उच्च स्तरीय तंत्र की बैठक की सह-अध्यक्षता। 
विदेश मंत्री सुषमा स्वराज आज नई दिल्ली में चीन के स्टेट काउंसलर और विदेश मंत्री वांग यी के साथ भारत-चीन उच्च स्तरीय तंत्र की पहली बैठक की सह-अध्यक्षता करेंगी। इस तंत्र का गठन दोनों देशों के बीच सांस्कृतिक संबंध और लोगों के बीच सम्पर्क बढ़ाने के उद्देश्य से किया गया है। दरअसल, चीन के चिंगदाओ में शंघाई सहयोग शिखर बैठक के दौरान प्रधानमंत्री नरेन्‍द्र मोदी और चीन के राष्ट्रपति शी जिनपिंग ने दोनों देशों के लोगों के बीच आपसी सम्पर्क बढ़ाने का निर्णय लिया था। वुहान में अनौपचारिक बैठक के दौरान भी दोनों नेताओं ने लोगों के बीच सम्पर्क बढ़ाने की आवश्यकता पर बल दिया था।
भारत-चीन उच्च स्तरीय तंत्र का उद्देश्य पर्यटन, कला, फिल्म, मीडिया, संस्कृति, योग, पारम्परिक भारतीय औषधियां, खेल-कूद तथा युवा और शिक्षा क्षेत्र में आपसी आदान प्रदान बढ़ाना है। दोनों पक्ष बैठक के बाद समझौता ज्ञापन पर भी हस्ताक्षर करेंगे। वांग यी विदेशमंत्री सुषमा स्वराज के साथ तीसरे भारत-चीन उच्चस्तरीय मीडिया फोरम के उद्घाटन सत्र में भी शामिल होंगे। वांग यी का महाराष्ट्र में मुम्बई और औरंगाबाद जाने का भी कार्यक्रम है। चीन के स्टेट काउंसलर वांग यी चार दिन की भारत यात्रा पर कल रात नई दिल्ली पहुंचे थे। आज उन्होंने विदेश मंत्री सुषमा स्वराज से मुलाकात की।
 चीन के विदेश मंत्री ने राष्ट्रपति राम नाथ कोविंद से भी मुलाकात की। इस दौरान पारस्परिक महत्व के मुद्दों पर विचारों का आदान प्रदान हुआ।
