कांग्रेस नेता कपिल सिब्बल को सुन्नी वक्फ बोर्ड और पार्टी ने सुप्रीम कोर्ट में अयोध्या मामले पर दिए बयान से किनारा कर बड़ा झटका दिया है। पीएम मोदी ने कपिल सिब्बल को बेनकाब करने के लिए सुन्नी वक्फ बोर्ड का धन्यवाद किया। 
 गुजरात चुनाव में राम मंदिर के मुद्दे की जमकर चर्चा होने लगी है... वजह है सुप्रीम कोर्ट में राम मंदिर के मुद्दे पर कपिल सिब्बल की वो दलील जिसमें उन्होनें मामले की सुनावई जून 2019 के बाद करने की बात कही थी। सुन्नी वक्फ बोर्ड के सिब्बल की इस दलील से किनारा करने के बाद सिब्बल और कांग्रेस पार्टी बुरी तरह घिरती जा रही है।
सुप्रीम कोर्ट में अयोध्या मामले की सुनवाई के दौरान सुन्नी सेंट्रल वक्फ बोर्ड के वकील के तौर पर केस की सुनवाई 2019 के चुनाव के बाद  कराने की कपिल सिब्बल की मांग भले ही सर्वोच्च अदालत ने खारिज कर दी हो लेकिन सिब्बल का मामला जोरदार सियासी रंग ले चुका है।
सिब्बल के साथ ही कांग्रेस पार्टी भी बीजेपी के निशाने पर है । मंगलवार को हमले की कमान पार्टी अध्यक्ष अमित शाह के हाथ में थी तो बुधवार को कमान खुद पीएम मोदी ने संभाली । गुजरात चुनाव प्रचार के लिए को अहमदाबाद के धांधुका पहुंचे पीएम ने  सुन्नी वक्फ बोर्ड की ओर से कपिल सिब्बल द्वारा अयोध्या मसले की सुनवाई को लोकसभा चुनाव से जोडने पर तीखा हमला बोला।
बीजेपी तो हमला कर ही रही है उस सुन्नी वक्फ बोर्ड ने भी सिब्बल से किनारा कर लिया जिसके वो वकील हैं। सुन्नी वक्फ बोर्ड ने सुप्रीम कोर्ट में सिब्बल की मांग को गलत बताते हुए कहा कि वो इस मामले का हल जल्द से जल्द चाहती हैं।
सुन्नी वक्फ बोर्ड के बयान पर प्रधानमंत्री ने एक बार फिर आडे हाथों लिया और वक्फ बोर्ड को धन्यवाद दिया। चौतरफा घिरे सिब्बल को पार्टी से शायद समर्थन की उम्मीद रही होगी लेकिन कांग्रेस ने भी इसे सिब्बल की निजी राय कहकर खारिज करने में देर नहीं है ।
गौरतलब है कि मंगलवार को सुप्रीम कोर्ट में अयोध्या विवाद पर सुनवाई शुरु हुई । सुनवाई को 2019 के आम चुनाव पूरे होने तक टालने की सुन्नी वक्फ बोर्ड की मांग को सुप्रीम कोर्ट ने ठुकरा दिया। सुन्नी वक्फ बोर्ड की ओर से पेश हुए कपिल सिब्बल ने कहा कि यह मामला बेहद संवेदनशील है और इस मामले में फैसला देश की राजनीति पर गहरा असर डालेगा। कोर्ट ने मांग को खारिज करते हुए  8 फरवरी 2018 से मामले की सुनवाई नियमित रुप से करने की बात कही। 
गौरतलब है कि राम मंदिर  आंदोलन के दौरान 6 दिसंबर 1992 को अयोध्या में विवादित ढांचे को गिरा दिया गया था। इस मामले में आपराधिक केस के साथ-साथ दीवानी मुकदमा भी चला। टाइटल विवाद से संबंधित मामला सुप्रीम कोर्ट में लंबित है।
सुप्रीम कोर्ट में यह मामला 2010 में पुहंचा था जब इलाहबाद हाईकोर्ट के फैसले के खिलाफ सभी पक्षों ने अदालत का दरवाज़ा खटखटाया था। दरअसल 2010 के फैसले में हाईकोर्ट ने विवादित भूमि को श्रीराम लला विराजमान, निर्मोही अखाड़ा और सुन्नी वक्फ बोर्ड को तीन बराबर हिस्सों में बांटने का आदेश दिया था। मई 2011 में सुप्रीम कोर्ट ने इलाहबाद हाईकोर्ट की लखनऊ पीठ के फैसले पर रोक लगाते हुए अपील पर फैसला आने तक यथास्थिति बनाए रखने का आदेश दिया था। 
इस बीच विवादित ढांचे के ढहाए जाने को बुधवार को 25 साल पूरे हो गए। इस मौके पर अयोध्या में सुरक्षा व्यवस्था बेहद कड़ी कर दी गयी। वहीं  सरयू में भी पेट्रोलिंग कराई जा रही है। जमीन ही नहीं आसमान से भी सुरक्षा पर नजर रखी जा रही है । 
25 सालों बाद अयोध्या काफी बदली बदली है। लोगों को भी भरोसा है कि सुप्रीम कोर्ट में नियमित सुनवाई से मामले के जल्द समाधान की उम्मीद जगी है। इस बीच मामले की सुनावाई कोर्ट से बाहर करने की भी कोशिशें जारी है। सुप्रीम कोर्ट में पिछले लगभग सात साल से ये मामला लंबित  है और अब लोगों को देश की सर्वोच्च अदालत से ही आस है ।
