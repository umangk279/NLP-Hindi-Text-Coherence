प्रधानमंत्री नरेंद्र मोदी के आह्वान पर देशभर में लोगों ने रविवार रात 9 बजे, 9 मिनट के लिए दीये जलाकर कोरोना वायरस के खिलाफ जंग में एकजुटता का संदेश दिया. इस दौरान लोगों ने न सिर्फ दीये जलाए बल्कि मोमबत्ती और मोबाइल की फ्लैश लाइट जलाकर भी कोरोना के खिलाफ लड़ाई में सकारात्मकता दिखाई. 
प्रधानमंत्री ने अपने आवास पर दीये जलाए. इसके साथ ही उन्होंने ये श्लोक भी ट्वीट किया, “शुभं करोति कल्याणमारोग्यं धनसंपदा. शत्रुबुद्धिविनाशाय दीपज्योतिर्नमोऽस्तुते”
गृहमंत्री अमित शाह, रक्षा मंत्री राजनाथ सिंह, स्वास्थ्य मंत्री डॉ हर्षवर्धन, सूचना एवं प्रसारण मंत्री प्रकाश जावडेकर समेत कई नेताओं ने अपने-अपने आवास पर दीये जलाए.
उत्तर प्रदेश के मुख्यमंत्री योगी आदित्यनाथ, उत्तराखंड के सीएम त्रिवेंद्र सिंह रावत समेत विभिन्न राज्यों के मुख्यमंत्रियों ने भी दीये जलाए.
प्रधानमंत्री ने शुक्रवार को देशवासियों से अपील की थी कि वे 5 अप्रैल को रात 9 बजे 9 मिनट के लिए अपने घरों की बालकनी में खड़े रहकर मोमबत्ती, दीया, टॉर्च या मोबाइल की फ्लैश लाइट जलाएं. अपने इस संदेश के दौरान उन्होंने लोगों से सामाजिक दूरी बनाए रखने की भी अपील की थी.
