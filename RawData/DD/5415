भारत और दक्षिण अफ्रीका के बीच खेले जाने वाले तीन टेस्ट मैचों की गांधी-मंडेला श्रंखला के लिए विराट कोहली के नेतृत्‍व में टीम की घोषणा कर दी है। युवा बल्‍लेबाज़ शुभमन गिल को टीम में जगह दी गई है जबकि लोकेश राहुल को आराम दिया गया है।  
दक्षिण अफ्रीका के खिलाफ़ टेस्ट सीरीज़ के लिए भारतीय टीम का ऐलान कर दिया गया है। चयनकर्ताओं ने खराब फॉर्म में चल रहे सलामी बल्लेबाज़ लोकेश राहुल की छुट्टी करते हुए रोहित शर्मा  को सलामी बल्लेबाज़ के रूप में मौका दिया है। वहीं युवा शुभमन गिल को पहली बार टेस्ट टीम में शामिल किया गया है।
टीम इस प्रकार है - विराट कोहली (कप्तान), मयंक अग्रवाल, रोहित शर्मा,चेतेश्वर पुजारा, अजिंक्या रहाणे (उप-कप्तान), हनुमा विहारी, रिषभ पंत (विकेटकीपर),रिद्धिमान साहा (विकेटकीपर), आर अश्विन,रविन्द्र जड़ेजा,कुलदीप यादव,मोहम्मद शामी,जसप्रीत बुमराह,इशांत शर्मा और शुभमन गिल। 
पहला टेस्‍ट मैच 2 से 6 अक्टूबर तक विशाखापत्तणम में, दूसरा मैच 10 से 14 अक्टूबर तक पुणे में और तीसरा टेस्ट 19 से 23 अक्टूबर तक रांची में खेला जाएगा। समिति ने 26 सितंबर से विजयानगरम में खेले जाने वाले तीन दिवसीय अभ्यास मैच के लिये भी अपनी बोर्ड अध्यक्ष एकादश की टीम घोषित की है जिसके कप्‍तान रोहित शर्मा होंगे। हाल में भारत ने वेस्टइंडीज़ में दो टेस्ट मैचों की सीरीज़ 2-शून्‍य से जीती थी।
