तिरुवनंतपुरम के एससीटी संस्थान ने कोरोनावायरस के खिलाफ जंग में बड़ी कामयाबी हासिल की। कोरोना के टेस्ट में समय और कीमत दोनो बचाने के लिए नया परीक्षण किट ईजाद किया। किट की कीमत महज़ 1000 रुपए और इसके मशीन की कीमत 2.5 लाख रुपए, इस मशीन से नमूने की जांच 2 घंटों में हो सकेगी। 
तिरुवनंतपुरम के श्री चित्रा तिरुनल चिकित्सा विज्ञान औऱ तकनीकी संस्थान कोविड-19 के खिलाफ लड़ाई में बड़ी कामयाबी हासिल की है। इस संस्थान ने कोविड-19 की जांच के लिए एक किफायती और तेज ​​परीक्षण किट विकसित की है। इस किट के जरिए सिर्फ 2 घंटे में कोरोना संक्रमण का पता लग जाएगा। इसका खर्च भी करीब 1000 रुपये आएगा। इस किट को 'चित्रा जीनएलएएमपी-एन' नाम दिया गया है।
अलप्पूझा के राष्ट्रीय वाइरॉलॉजी संस्थान ने इस परीक्षण किट को मान्यता दी है और आईसीएमआर को इसकी जानकारी दे दी है। अब एससीटी संस्थान इस तकनीक को बड़े स्तर पर काम लाने के लिए ज़रुरी बदलाव की प्रक्रिया में है, ताकि ज़रूरत पड़ने पर इसका ज्यादा से ज्यादा इस्तेमाल हो सके।
कीमत के लिहाज़ से भी ये नई किट काफी किफायती है, क्योंकि इसकी कीमत महज़ 1000 रुपए होगी, जबकि जबकि अबतक प्रयोग में ली जाने वाली पीसीआर किट की कीमत 2000-2500 रुपए के बीच होती है। इसके साथ ही नई मशीन की कीमत भी 2.5 लाख रुपए होगी, जबकि RT-PCR मशीन की कीमत करीब 15-40 लाख रुपए के बीच होती है।
इस मशीन से नमूने की जांच 2 घंटों में हो सकेगी। अपनी कम कीमत की वजह से इस मशीन का इस्तेमाल ज्यादातर ज़िलों में हो सकेगा ताकि बड़े स्तर पर अगर जांच की ज़रूरत पड़ती है, तो उसे आसानी से किया जा सके।
