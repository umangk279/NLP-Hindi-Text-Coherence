महाराष्ट्र में भाजपा विधायक दल के नेता देवेंद्र फडणवीस ने दूसरी बार मुख्यमंत्री पद की शपथ ली. उनके साथ एनसीपी नेता और शरद पवार के भतीजे अजित पवार उप मुख्यमंत्री बनाए गए हैं. 
शपथ लेने के बाद फडणवीस जब मुंबई में भाजपा दफ्तर पहुंचे, तो उनका जोरदार स्वागत किया गया. यहां उन्होंने सदन में संख्या बल होने का दावा करते हुए कहा कि वो अजित पवार के साथ महाराष्ट्र को एक मजबूत सरकार देंगे, जो पूरे पांच साल चलेगी. यहां उन्होंने पीएम मोदी और गृह मंत्री अमित शाह का धन्यवाद दिया और कहा कि महाराष्ट्र की जनता के लिए ये फैसला लिया गया है.
प्रधानमंत्री नरेंद्र मोदी, गृहमंत्री अमित शाह और भाजपा के कार्यकारी अध्यक्ष जेपी नड्डा ने भी सरकार गठन करने पर दोनों नेताओं को बधाई दी है और उम्मीद जताई है कि दोनों नेता महाराष्ट्र के बेहतर भविष्‍य के लिए मिलकर काम करेंगे.
सुबह जब मुख्यमंत्री पद की शपथ लेने के बाद देवेंद्र फडणवीस मीडिया से रूबरू हुए तो उन्होंने कहा कि शिवसेना ने जिस तरह जनादेश का अपमान किया, उसके बाद महाराष्ट्र के हित में ये फैसला लेना पड़ा.
वहीं महाराष्ट्र के उप-मुख्यमंत्री अजित पवार के अनुसार, महाराष्ट्र के किसान समेत राज्य में कई ऐसे मुद्दे थे जिनके लिए स्थाई सरकार की जरूरत थी और इसीलिए उन्होंने भाजपा का साथ दिया.
