रविवार को देश भर में दिवाली की धूम रही. देश की राजधानी दिल्ली में एक तरफ जहां लोगों ने इस उत्सव को हर्षोल्लास से मनाया, वहीं दूसरी तरफ पटाखों की वजह से दिल्ली का दम घुटता दिखा. दिवाली की देर रात से ही राजधानी और उसके आसपास के इलाके की वायु गुणवत्ता बद से बदतर होती चली गई. 
सर्वोच्च न्यायालय द्वारा निर्धारित पटाखे जलाने की समय सीमा की अनदेखी करते हुए लोगों ने देर रात तक पटाखे जलाए, जिसकी वजह से कई स्थानों पर वायु गुणवत्ता का स्तर ‘गंभीर’ की श्रेणी में पहुंच गया. राजधानी के 37 वायु गुणवत्ता निगरानी स्टेशनों में से पच्चीस ने अपनी AQI को बहुत ही खराब श्रेणी में या उससे आगे दर्ज किया.
सोमवार सुबह नई दिल्ली के लोधी रोड क्षेत्र में वायु गुणवत्ता सूचकांक 500 को पार कर गया. दिल्ली से सटे इलाके गाजियाबाद, नोएडा, हापुड़ और मुरादाबाद में पटाखों की वजह से वायु गुणवत्ता गंभीर श्रेणी में चली गई.
वायु प्रदूषण को देखते हुए नगर निगम ने राजधानी के कई इलाकों में टैंकर से पानी का छिड़काव किया. पीएमओ के नेतृत्व वाले पैनल ने एनसीआर राज्यों को नवंबर के मध्य तक प्रदूषण-विरोधी उपायों को तेज करने का निर्देश दिया है, ताकि वायु गुणवत्ता में जल्द से जल्द सुधार हो.
दिवाली के बाद देश की आर्थिक राजधानी कहा जाने वाला शहर मुंबई की हवा राजधानी दिल्ली के मुकाबले ज्यादा स्वस्थ दिखी. मुंबई के छत्रपति शिवाजी टर्मिनल और हाजी अली इलाके में वायु गुणवत्ता सूचकांक 'अच्छी' की श्रेणी में शामिल था.
