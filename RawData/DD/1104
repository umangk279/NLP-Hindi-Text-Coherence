जम्मू-कश्मीर प्रशासन ने पर्यटकों के आगमन के लिए दिशा-निर्देश जारी किए। पर्यटन क्षेत्र 14 जुलाई से चरणबद्ध तरीके से शुरू होगा। 
जम्‍मू-कश्‍मीर प्रशासन ने केन्‍द्र शासित प्रदेश में पर्यटकों के आगमन से संबंधित दिशानिर्देश जारी किये हैं। पर्यटन क्षेत्र को कल से चरणबद्ध तरीके से खोलने का फैसला किया गया है। पहले चरण में पर्यटकों को विमानों से आने की अनुमति होगी। सभी यात्रियों के लिए कोविड महामारी से संबंधित परीक्षण कराना अनिवार्य होगा।
जम्‍मू-कश्‍मीर आने वाले पर्यटकों के लिए पहले से होटल में बुकिंग होना भी आवश्‍यक होगा और इसके लिए उन्‍हें आगमन के समय प्रमाण देना होगा। इसके अलावा पर्यटकों के पास वापसी टिकट होना भी जरूरी होगा। उन्‍हें होटलों के जरिए टैक्सियों और अन्‍य परिवहन सुविधाओं की भी पहले से बुकिंग करानी होगी।
