दिल्ली हिंसा को लेकर संसद के दोनो सदनों में कामकाज में गतिरोध बना हुआ है.. आज भी राज्यसभा में कोई कामकाज नही हो पाया तो लोकसभा में नाम मात्र का कामकाज ही देखने को मिला जबकि विपक्ष का शोरशराबा दोनो सदनों में जारी रहा। आज लोकसभा अध्य्क्ष ने अपने आपको लोकसभा की कार्यवाही से दूर रखा है। कयास लगाए जा रहे है कि वो सदस्यों के आचरण और सदन में बार बार व्यवधान से दुखी और छुब्ध है। 
संसद के दोनो सदनों में दिल्ली में हुई हिंसा पर चर्चा के मुद्दे लेकर बुधवार को भी गतिरोध बना रहा। लोकसभा की कार्यवाही दो बार स्थगित होने के बाद दोपहर दो बजे हंगामे के चलते दिनभर के लिये स्थगित कर दी गई। संसदीय कार्य मंत्री प्रह्लाद जोशी ने कहा कि सरकार होली के बाद दिल्ली की दुर्भाग्यपूर्ण घटना पर चर्चा कराने को तैयार है और अभी विपक्ष को सदन की कार्यवाही चलने देनी चाहिए।
लेकिन सत्ता पक्ष के आश्वासन के बावजूद विपक्षी दल तुंरत चर्चा की मांग पर अड़े रहे। हंगामे के बीच दोपहर बाद आवश्यक कागजात सदन के पटल पर रखे गये। इस बीच 'प्रत्यक्ष कर विवाद से विश्वास विधेयक, 2020' को  भी ध्वनिमत से मंजूरी प्रदान कर दी।
इसके साथ ही लोकसबा में भारतीय सूचना प्रौद्योगिकी संस्थान विधियां (संशोधन) विधेयक, 2020 को भी हंगामे के बीच पेश किया गया। विधेयक के प्रावधानों में 5 और भारतीय सूचना प्रौद्योगिकी संस्थानों को मिलाकर कुल 20 संस्थानों को राष्ट्रीय महत्व का घोषित करने का प्रावधान है।  ये सोसाइटी के रूप में भागलपुर (बिहार), सूरत (गुजरात), रायचुर (कर्नाटक), भोपाल (मध्य प्रदेश) और अगरतला (त्रिपुरा) में स्थापित किये जा चुके हैं।
उधर राज्यसभा में विपक्षी दलो के हंगामे के चलते कामकाज नही हो पाया। 11 बजे ही विपक्षी दलों के हंगामे के चलते उच्च सदन की कार्यवाही पूरे दिन के लिये स्थगित कर दी गई।
गौरतलब है कि संसद के बजट सत्र के दूसरे चरण में दिल्ली हिंसा पर तत्काल  चर्चा को लेकर गतिरोध बना हुआ है जिसके चलते दोनो सदनों में  न तो विधायी कामकाज पर ही कोई खास प्रगति हो पा रही है न ही अन्य अहम विषय़ों पर चर्चा ही हो पा रही है।
