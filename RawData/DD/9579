मुंबई के ब्रेबोर्न स्टेडियम में खेले गए चौथे एकदिवसीय मैच में भारत ने वेस्टइंडीज को 224 रनो से हरा दिया है. भारत द्वारा जीत के लिए रखे गए 378 रनों के विशाल लक्ष्य का पीछा करने उतरी वेस्टइंडीज की पूरी टीम महज 153 रन पर ऑलआउट हो गई. पुछल्ले बल्लेबाजों में केवल जेसन होल्डर ही टिक कर खेल सके और उन्होंने 54 रन का योगदान दिया.   
टॉस जीतकर पहले बल्लेबाजी करने उतरी भारतीय टीम को शिखर धवन और रोहित शर्मा ने तेज शुरुआत दी और पहले विकेट के लिए 71 रन जोड़े. धवन 38 रन बनाकर पहले विकेट के रूप में आउट हुए. पहले तीन वनडे में लगातार तीन शतक लगाने वाले विराट कोहली सिर्फ 16 रन बनाकर विकेट के पीछे कैच आउट हो गए.
रोहित शर्मा ने अंबाती रायडू के साथ मिलकर रन बनाने का सिलसिला जारी रखा. इसी बीच रोहित ने अपने वनडे करियर का 21वां शतक पूरा किया. शतक बनाने के बाद रोहित और ज्यादा आक्रामक हो गए और जल्द ही अपने 150 रन पूरे किए. वो 162 रन बनाकर आउट हुए.
दूसरे छोर पर अंबाती रायडू ने अपना शतक पूरा करने में सफलता पाई. धोनी ने 23 रन की पारी खेली. अंतिम के ओवरों में केदार जाधव ने तेजी से रन बनाकर टीम का स्कोर 5 विकेट पर 377 तक पहुंचाया. जाधव ने नाबाद 16 रन बनाए.
