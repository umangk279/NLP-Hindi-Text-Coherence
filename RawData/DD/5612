महाराष्ट्र के धुले में एक केमिकल कंपनी में आग लगने से 12 लोग की मौत हो गई और 58 घायल हुए। हादसा सिलेंडर के फटने से हुआ, पुलिस, आपदा प्रबंधन और अग्निशमन दल राहत और बचाव में जुटे। मुख्यमंत्री देवेंद्र फडणवीस ने मृतकों के परिजनों को पांच लाख रुपए मुआवजे का ऐलान किया। 
महाराष्ट्र के धुले जिले में एक रसायन फैक्ट्री में आज सुबह कई सिलेंडर फटने से करीब 12 लोगों की मौत हो गई जबकि 58 लोग घायल हो गए। शिरपुर तालुका के वाघदी गांव स्थित फैक्ट्री में करीब 100 मजदूर घटना के वक्त मौजूद थे। हादसा सुबह करीब पौने 10 बजे हुआ। मुख्यमंत्री देवेंद्र फडणवीस ने घटना पर दुख व्यक्त किया है। उन्होंने मृतकों के परिजनों के लिए पांच लाख रुपए मुआवजे की घोषणा की है।
केन्द्रीय गृह मंत्री अमित शाह ने धुले में एक रसायन फ़ैक्टरी में हादसे में मारे गए लोगों के प्रति गहरी संवेदना व्यक्त की है। एक ट्वीट में अमित शाह ने कहा - महाराष्ट्र के धुले में एक रसायन फ़ैक्टरी में हुए धमाके के कारण हुई मौतों से बहुत व्यथित हूं। मैंने महाराष्ट्र के मुख्यमंत्री देवेन्द्र फडनवीस से बात की है। राज्य सरकार, पीड़ित लोगों और परिवारों को हर संभव मदद मुहैया करा रही है। पीड़ित परिवारों के प्रति मेरी संवेदनाएं। मेरी कामना है कि घायल जल्द से जल्द ठीक हो जाएं।
