देश के पूर्व रक्षा मंत्री जॉर्ज फर्नांडिस का मंगलवार सुबह दिल्ली में निधन हो गया. 88 साल की उम्र में उन्होंने दिल्ली में अपने आवास पर अंतिम सांस ली. वाजपेयी सरकार में रक्षा मंत्री रहते हुए उन्होंने सेना के लिए कई बेहतरीन कदम उठाए थे. आपातकाल के दौरान भी उन्होंने अपनी आवाज बुलंद रखी थी. जॉर्ज एक ऐसे नेता के रूप में जाने जाते हैं, जिन्होंने गरीबों के हक के लिए हमेशा ही आगे बढ़कर नेतृत्व किया. 
ताउम्र एक समाजवादी नेता रहे पूर्व रक्षा मंत्री जॉर्ज फर्नांडिस का मंगलवार को लंबी बीमारी के बाद निधन हो गया. वह 88 वर्ष के थे. फर्नांडिस अल्जाइमर बीमारी से पीड़ित थे, जिस कारण वह पिछले कई वर्षों से सार्वजनिक जीवन से दूर थे. हाल में उन्हें स्वाइन फ्लू भी हो गया था. फर्नांडीज ने दिल्ली स्थित अपने आवास पर आखिरी सांस ली.
फर्नांडीज के निधन के बाद देश के सियासी गलियारों में शोक की लहर है. राष्ट्रपति, उपराष्ट्रपति, प्रधानमंत्री, तमाम केंद्रीय मंत्रियों, राज्यों के मुख्यमंत्रियों और राजनीतिक दलों के नेताओं ने उनके निधन पर शोक जताया है. राष्ट्रपति रामनाथ कोविंद ने अपने संदेश में कहा, ‘रक्षा मंत्री के रूप में तथा अनेक क्षेत्रों में भारत की सेवा करने वाले   जॉर्ज फर्नांडिस के निधन के बारे में जानकर दुःख हुआ. वे सादा जीवन, उच्च विचार के आदर्श का उदाहरण थे. आपातकाल और उसके बाद भी, वे लोकतंत्र के सेनानी रहे. हम सभी को उनकी कमी महसूस होगी.’
उपराष्ट्रपति एम वेंकैया नायडू ने फर्नांडिस को श्रमिक वर्ग के लिए एक योद्धा बताते हुए कहा, ‘फर्नांडिस श्रमिक वर्ग के लिए एक योद्धा, मजदूर संघ के नेता, एक ईमानदार नेता, एक सक्षम प्रशासक, एक महान सांसद और सबसे ऊपर एक अच्छे इंसान थे.’
पीएम मोदी ने समाजवादी नेता के निधन पर शोक व्यक्त करते हुए कहा कि वह स्पष्टवादी तथा निडर थे जो हमेशा अपनी विचारधारा पर अडिग रहे. उन्होंने जॉर्ज फर्नांडिस के निवास पर जाकर उन्हें श्रद्धांजलि दी और उनके परिवार के लोगों से मुलाकात की.
बीजेपी अध्यक्ष अमित शाह ने अपने शोक संदेश में कहा कि उनके राजनीतिक व्यक्तित्व और नेतृत्व ने कई महत्वपूर्ण राजनीतिक घटनाओं पर दशकों तक अमिट छाप छोड़ी है. वे एक उत्कृष्ट नेता और समर्पित समाजसेवी थे. फर्नांडिस के निधन पर बिहार सरकार ने दो दिन के राजकीय शोक की घोषणा की है. जॉर्ज के सहयोगियों और तमाम राजनीतिक दलों ने उनके निधन पर शोक जताया है.
प्रसार भारती के अध्यक्ष डॉ ए सूर्य प्रकाश ने भी पूर्व रक्षा मंत्री जॉर्ज फर्नांडिस के निधन पर गहरा शोक व्यक्त किया है.
फर्नांडिस का दिल्ली के लोधी रोड स्थित शवदाह गृह में अंतिम संस्कार होगा. उनकी इच्छा के मुताबिक दाह संस्कार के बाद उनकी अस्थियों को दफनाया जाएगा. तेजतर्रार मजदूर नेता और समाजवादी जॉर्ज फर्नांडिस उन चंद राजनेताओं में से एक थे, जिन्होंने जाति, धर्म और क्षेत्रीय पहचान से ऊपर उठ राष्ट्रीय राजनीति पर एक अमिट छाप छोड़ी.
