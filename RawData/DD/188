राज्यसभा में विपक्षी सांसदों के रवैये से आहत उप सभापति हरिवंश ने राष्ट्रपति को लिखी भावुक चिट्ठी, एक दिन के उपवास का किया फैसला। पीएम ने कहा- चिठी का  एक-एक शब्द  देता है लोकतंत्र के प्रति हमारी आस्था को नया विश्वास। 
राज्यसभा के उपसभापति हरिवंश ने राष्ट्रपति रामनाथ कोविंद को भावुक चिट्ठी लिखी है। उन्होंने लिखा है कि  राज्यसभा में जो कुछ हुआ उससे पिछले दो दिनों से वो गहरी आत्मपीड़ा, आत्मतनाव और मानसिक वेदना में हैं। उनके सामने 20 सितंबर को उच्च सदन में जो दृश्य हुआ, उससे सदन, आसन की मर्यादा को अकल्पनीय क्षति पहुंची है। आसन पर बैठे व्यक्ति को भयभीत करने की कोशिश की गई। उच्च सदन की हर मर्यादा और व्यवस्था की धज्जियां उड़ायी गईं। सदन के ऐतिहासिक टेबल पर बैठकर सदन के अधिकारी, सदन की महान परंपराओं को शुरु से आगे बढ़ाने में मूक नायक की भूमिका अदा करते रहे हैं उसी टेबल पर चढ़कर सदन के महत्वपूर्ण कागजात-दस्तावेजों को पलटने, फेंकने व फाड़ने की घटनाएं हुईं।
नितांत आक्रामक व्यवहार, भद्दे और असंसदीय नारे लगाए गए। हृदय और मानस को बेचैन करने वाला, लोकतंत्र के चीरहरण का दृश्य पूरी रात मस्तिष्क में छाया रहा। ये भी लिखा कि उनके जैसे मामूली गांव और सामान्य पृष्ठभूमि से निकले इंसान आएंगे और जाएंगे लेकिन पर लोकतंत्र का यह मंदिर 'सदन' हमेशा समाज और देश के लिए प्रेरणास्रोत रहेगा । अंधेरे में रोशनी दिखाने वाला लाइट हाउस बनकर संस्थाएं ही देश और समाज की नियति तय करती है। 
गांधी, लोहिया, जेपी, कर्पूरी ठाकुर, चंद्रशेखर जैसे लोगों के विचारों की हत्या उनके सामने उच्च सदन में हुई। उच्च सदन के मर्यादित पीठ पर मेरे साथ जो अपमानजनक व्यवहार हुआ, उसके लिए वो एक दिन का उपवास करेंगे। 
