प्रधानमंत्री ने विपक्ष की नीयत पर उठाए सवाल। कहा- महागठबंधन में कुछ भी महान नहीं, मोदी हटाओ है विपक्षी एकता का एकमात्र एजेंडा। प्रधानमंत्री द्वारा एक पत्रिका को दिए खास इंटरव्यू का आखिरी हिस्सा जारी।  
प्रधानमंत्री नरेंद्र मोदी ने स्वराज्य मैगजीन को दिए इंटरव्यू में कहा है कि विपक्ष का महागठबंधन देश हित में नहीं है। उन्होंने कहा कि ये गठबंधन राष्ट्रहित में नहीं बल्कि व्यक्तिगत अस्तित्व की लड़ाई है। विपक्ष का हर नेता इस समय प्रधानमंत्री बनने की दौड़ में है। पीएम ने कहा कि मोदी को हटाने के अलावा उनके पास कोई एजेंडा नहीं है। मोदी से नफरत ही विपक्ष को एकजुट कर रही है। 
पीएम ने ये भी कहा कि एनडीए मजबूरी नहीं बल्कि ये विश्वास का एक नाम है। देश में जितना ज्यादा एनडीए को प्रतिनिधित्व होगा वो भारत के लोकतंत्र के लिए बेहतर होगा।  पीएम ने कहा कि क्षेत्रीय आकांक्षाओं का सम्मान करना सबसे महत्वपूर्ण है और एनडीए इसे पूरा करने के लिए प्रतिबद्ध है। 
प्रधानमंत्री ने आंकडों के जरिए बताया कि लाखों लोगों को रोजगार मिला और नौकारियों की और अवसरों की कमी नहीं है। इस इंटरव्यू में नरेन्द्र मोदी ने अपनी सरकार की आलोचना से जुडे तमाम सवालों का खुलकर जवाब दिया और कहा कि सरकार ने बीते चार साल में जो कदम उठाए है उसके साकारात्मक नतीजे धीरे-धीरे सामने आ रहें है।
देश की अर्थव्यवस्था हो या विदेश नीति, किसानों का मामला हो या रोजगार का, सुशासन की बात हो या फिर प्रशासनिक सुधारों का, केंद्र की नरेंद्र मोदी सरकार हर मोर्चे पर बेहतर तरीके से काम करने में लगी है। स्वराज पत्रिका को दिए साक्षात्कार में पीएम मोदी ने रोजगार से लेकर देश की अर्थव्यवस्था से जुड़े तमाम सवालों का खुलकर जवाब दिया है।
 अर्थव्यवस्था के मोर्चे पर पीएम मोदी ने कहा है कि पिछले चार सालों में देश ने लंबा रास्ता तय किया है। 2014 में जब उनको सत्ता मिली थी तो देश में निराशा का माहौल था और दुनिया भारत को आशंका की नजर से देखती थी लेकिन सरकार ने पहले ही दिन से तमाम क्षेत्रों में तेजी से काम किया और अब हालात बदल गए हैं। 
पीएम ने कहा-
"हमने तमाम राजनीतिक आरोप सहे, हमने राजनीतिक नुकसान सहा लेकिन ये सुनिश्चित किया कि देश को कोई नुकसान न हो । अब सभी को सकारात्मक नतीजे दिखने लगे हैं । आज भारत मजबूत बुनियादी आर्थिक कारकों के साथ दुनिया की सबसे तेजी से बढने वाली अर्थव्यवस्था है । विदेशी निवेश अब तक के सबसे ऊंचे स्तर पर है । जीएसटी ने कर व्यवस्था में क्रांतिकारी बदलाव किए हैं , भारत में व्यापार करने की राह आसान हुई है और सबसे अहम बात ये कि हम अप्रत्याशित स्तर का भरोसा और उम्मीद देख रहे हैं।"
बैंकों के फंसे हुए फर्ज के मसले पर पर पीएम मोदी ने कहा कि सरकार ने 2014 से ही इस समस्या को हल करने पर काम कर रही है। सरकार ने इसके लिए कड़े कानून बना दिए हैं और अब बैंकों का कर्ज न चुकाने पर तमाम कारोबारियों की कंपनियां उनके हाथ से जा सकती हैं। 
रोजगार के सवाल पर भी पीएम मोदी ने विपक्ष की आलोचना को खारिज कर दिया है। प्रधानमंत्री ने कहा कि राज्य सरकारों ने रोजगार सृजन पर अपना डेटा जारी किया है। अगर राज्यों में रोजगार के अवसर बढ़े हैं तो क्या देश में रोजगार का सृजन नहीं हुआ ? पीएम ने आंकडों के जरिए बताया कि लाखों लोगों को रोजगार मिला और नौकरी की कोई कमी नहीं है।
पीएम के मुताबिक-
ईपीएफओ पेरोल डेटा के आधार पर सितंबर 2017 से अप्रैल 2018 तक संगठित क्षेत्र में 41 लाख से अधिक नौकरियों का सृजन हुआ पिछले साल संगठित क्षेत्र में 70 लाख नौकरियां पैदा हुई। औपचारिक क्षेत्र में नौकरियां अनौपचारिक क्षेत्र में रोजगार सृजन पर भी प्रभाव डालती है। देश में आजादी के बाद से पिछले साल जुलाई तक भारत में 66 लाख पंजीकृत उद्यम थे जबकि जुलाई के बाद से अबतक सिर्फ एक वर्ष में 48 लाख नए उद्यम पंजीकृत हुए। इसके अलावा मुद्रा योजना के तहत करीब 12 करोड़ लोगों को ऋण दिया गया। 
उन्होंने कहा कि देश में करोडों घर बन रहे हैं, सडकों का जाल फैल रहा है और हाल के अंतरराष्ट्रीय रिपोर्ट के मुताबिक देश में तेजी से गरीबी में कमी आ रही है। पीएम ने सवाल किया कि क्या बिना रोजगार के ये सब संभव है ?
खेती और किसानों के मसले पर भी पीएम ने अपनी सरकार के एजेंडे को साफ कर दिया ।
प्रधानमंत्री ने कहा- 
"2022 तक अन्नदाता किसानों की आमदनी को दोगुनी करने के लिए उनकी सरकार ने चार कदमों की रणनीति अपनाई है। इसके तहत लागत खर्च को कम करना, उत्पाद का सही मूल्य सुनिश्चित करना, फ़सलों के नुक़सान को कम करना और किसानों की आमदनी के लिए वैकल्पिक ज़रियों को अपनाना शामिल है। साथ ही प्रधानमंत्री ने कहा कि पिछली सरकार ने बजट में किसानों के लिए 1.21 लाख करोड़ रु. रखे थे लेकिन हमने इसे बढ़ाकर 2.12 लाख करोड़ रु. कर दिया है। प्रधानमंत्री ने कहा कि पिछली सरकार से अलग उनकी सरकार की ख़ासियत यह है कि किसानों को लेकर की गई पहल सिर्फ़ फ़ाइलों तक सीमीत नहीं है बल्कि खेतों तक भी पहुँच रही है।"
प्रधानमंत्री ने जीएसटी की आलोचना करने वाले लोगों को निशाने पर लिया है।  पीएम ने कहा कि जीएसटी की प्रणाली अग़र इतनी कठिन होती, तो जीएसटी के एक साल में 48 लाख नए रजिस्ट्रेशन होना मुमकिन नहीं होता।  
प्रधानमंत्री ने कहा कि यह काफी आसान होता कि जी.एस.टी. में केवल एक ही दर रहती लेकिन इसका यह भी मतलब होगा कि खाद्य वस्तुओं पर कर की दर शून्य नहीं होगी। क्या हम दूध और मर्सिडीज पर एक ही दर से कर लगा सकते हैं।  
प्रधानमंत्री ने कहा कि वो न्यूनतम सरकार अधिकतम शासन पर काम कर रहे हैं और इसका मकसद आम लोगों की जिंदगी को आसान बनाना है ताकि सरकार की व्यवस्थाओं मे लोगों की पहुंच सुलभ बनायी जा सके। सरकार ने न केवल प्रमाण पत्रों के स्व प्रमाणित करने का  कानूनों लागू किया बल्कि  ग्रुप 3 और 4 मे साक्षात्कार को भी खत्म किया है । कारोबार को आसान बनाने के लिए भी सरकार ने तमाम कदम उठाए हैं।  विदेशी निवेश को ऑटोमेटिक तरीके से लाने की व्यवस्था के साथ ही श्रम कानूनो को भी सरल बनाया गया है।   
