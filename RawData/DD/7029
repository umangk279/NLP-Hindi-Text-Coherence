लोकसभा के अंतिम चरण के चुनाव में पश्चिम बंगाल के कुछ हिस्सों में हिंसा की ख़बरें सामने आईं। राज्य के भाजपा प्रभारी कैलाश विजयवर्गीय ने कहा, बंगाल में मतदाताओं को डराया धमकाया गया। 
लोकसभा के अंतिम चरण के चुनाव में पश्चिम बंगाल के कुछ हिस्सों में हिंसा की छिटपुट घटनाओं के बीच संपन्न हो गया। राज्य की नौ संसदीय सीटों के लिए हुए चुनावों में शाम पांच बजे तक 73 प्रतिशत मतदान दर्ज किया गया।
बंगाल में चार विधानसभा सीटों पर उपचुनाव के तहत भी मतदान हुआ। इन सीटों से मौजूदा विधायकों के इस्तीफा देने के कारण उपचुनाव कराया गया है। अधिकारियों के मुताबिक भाटपारा विधानसभा क्षेत्र के तहत कंकीनारा में भाजपा और तृणमूल कांग्रेस कार्यकर्ताओं के बीच कथित रूप से झड़प हुई। कंकीनारा में सत्ताधारी तृणमूल कांग्रेस के एक कार्यालय में बम भी फेंके गए और बाद में आग भी लगा दी गई जिससे केंद्रीय बलों को स्थिति नियंत्रण में लाने के लिए सामने आना पड़ा। बैरकपुर पुलिस कमीशनरी को वहां स्थिति को नियंत्रण में लाने के लिए त्वरित कार्य बल की तैनाती करनी पड़ी।
उत्तर कोलकाता संसदीय क्षेत्र से भाजपा उम्मीदवार राहुल सिन्हा ने दावा किया कि निर्वाचन क्षेत्र में मतदाताओं के बीच भय पैदा करने के लिए गिरीश पार्क के समीप एक देसी बम फेंका गया। डायमंड हार्बर सीट से भाजपा उम्मीदवार निलांजन रॉय और जादवपुर सीट से पार्टी उम्मीदवार अनुपम हाजरा की कारों में तोड़फोड़ किये जाने की भी खबर थी। 
