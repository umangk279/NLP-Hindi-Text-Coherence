 विपक्ष के हंगामे के चलते राज्यसभा में तीन तलाक बिल पर नहीं हो सकी चर्चा , विपक्ष ने की बिल को प्रवर समिति में भेजने की मांग , सरकार ने कहा- महिलाओं के अधिकारों की राह में रोड़े अटका रहा है विपक्ष। 
साल 2018 के आखिरी दिन भी संसद के दोनों सदनों में जोरदार हंगामा हुआ। विपक्ष के हंगामे के चलते राज्यसभा में तीन तलाक पर चर्चा तक नहीं हो सकी। विपक्ष हंगामा करता रहा और तीन तलाक विधेयक को प्रवर समिति में भेजने की मांग करता रहा। उधर लोकसभा में भी विपक्षी दलों के सांसदों ने अलग अलग मुद्दों पर हंगामा किया। हंगामे के बीच वर्ष 2018-19 के लिये  अनुदान मांगों को चर्चा के बाद पारित कराया गया। लोकसभा ने सकल अतिरिक्त व्यय को अधिकृत करने वाले अनुदान की अनुपूरक मांग को मंजूरी दी। लोकसभा ने भारतीय चिकित्सा परिषद संशोधन विधेयक पारित कर दिया है। 
संसद को दोनो सदनों में सोमवार को भी हंगामा देखने को मिला । हंगामे के चलते राज्यसभा में कोई काम काज नहीं हुआ तो वहीं लोकसभा ने शोर शराबे के बीच ही प्रश्न काल के साथ ही अनुदान की अनुपूरक मांग को मंजूरी दी। सबसे पहले बात राज्यसभा की करें तो उच्च सदन की कार्यवाही सुबह 11 बजे ही शुरू होते ही विपक्षी  दल के सांसदों के हंगामे के चलते कार्यवाही 2 बजे तक स्थगित करनी पड़ी। बाद में 2 बजे सरकार ने तीन तलाक से जुडे बिल पर चर्चा कराने की कोशिश की लेकिन  हंगामा जारी रहा जिसके चलते  पहले 15 मिनट फिर दिनभर के लिये कार्यवाही स्थगित कर दी और बिल पर चर्चा नहीं हो सकी।
उधर लोकसभा में भी अलग अलग मुद्दों पर विपक्षी दलों के सांसदों ने हंगामा किया। हंगामे के बीच लोकसभा में प्रश्नकाल हुआ और दोपहर बाद वर्ष 2018-19 के लिये  अनुदान मांगों को चर्चा के बाद पारित कराया गया। लोकसभा ने 85,948.86 करोड़ रूपये के सकल अतिरिक्त व्यय को अधिकृत करने वाले अनुदान की अनुपूरक मांग को मंजूरी दी । वित्त मंत्री ने इस मौके पर नोटबंदी , जीएसटी के फायदे गिनाए तो सरकार की उपलब्धियां भी सामने रखी । 
इससे पहले शून्यकाल में लोकसभा में हंगामे के बीच कांग्रेस ने राफेल का मुद्दा उठाया । जिस पर गृह मंत्री राजनाथ सिंह ने कांग्रेस पर करारा पलटवार करते हुए कहा कि वो चर्चा से भाग रही है। लोकसभा में बाद में इंडियन मेडिकल काउंसिल संशोधन विधेयक पास । गौरतलब है कि तीन तलाक विधेयक लोकसभा से पिछले हफ्ते पारित हो चुका है। विपक्षी दल अभी भी इस बिल को संसदीय समिति को भेजने की मांग पर अड़े है । ऐसे में देखना होगा बुधवार को जब फिर संसद शुरू होगी । राज्यसभा में सत्ता पक्ष और विपक्ष के बीच इस बिधेयक को लेकर क्या कोई सहमति बन पाती है या टकराव बना रहता है।
 
