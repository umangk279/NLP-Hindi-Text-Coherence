यूआईडीएआई ने डाटा की सुरक्षा को लेकर फैली अफवाहों का खंडन करते हुए कहा कि हेल्पलाइन नंबर से डाटा नहीं चुराया जा सकता है। फोन की कांटेक्ट सूची में आधार हेल्पलाइन नंबर सेव होने पर गूगल ने मानी गलती।   
हाल ही में कई मोबाइल फोन उपयोगकर्ताओं की कॉन्टेक्ट लिस्ट में UIDAI का नंबर सेव हो जाने के मुद्दे पर भारतीय विशिष्ट पहचान प्राधिकरण (UIDAI) ने कहा है कि कुछ स्वार्थी तत्वों ने आधार की छवि खराब करने और लोगों के बीच भय फैलाने का प्रयास किया है। और गूगल की एक गलती से उसका पुराना हेल्पलाइन नंबर कई मोबाइल फोन उपयोगकर्ताओं की कॉन्टेक्ट लिस्ट में आ गया था। प्राधिकरण का कहना है कि किसी फोन के कॉन्टेक्ट लिस्ट में दर्ज नंबर के जरिए उस फोन की सूचनाएं नहीं चुराई जा सकती है। अफवाह फैलाने वालों ने उसी को लेकर आधार की छवि खराब करने की कोशिश की। प्राधिकरण ने बयान में कहा कि वह ऐसे निहित स्वार्थी तत्वों के प्रयास की 'निंदा' करता है, और ऐसी अफवाहों से बचना चाहिये। प्राधिकरण ने यह भी स्पष्ट कर दिया है कि एंड्रायड फोन में पाया जा रहा हेल्पलाइन नंबर पुराना है और मान्य नहीं है. 
