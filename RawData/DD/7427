देशभर में मौसम अचानक बदल गया है. गुजरात, महाराष्ट्र, मध्य प्रदेश, राजस्थान, झारखंड, हिमाचल, हरियाणा और नई दिल्ली में बारिश, आंधी और बिजली गिरने से पिछले दो दिनों में 35 से अधिक लोगों की मौत हो गई. ज्यादा असर गुजरात, राजस्थान और मध्य प्रदेश पर पड़ा है. इन राज्यों में फसलें भी नष्ट हो गईं. प्रधानमंत्री नरेंद्र मोदी, कांग्रेस अध्यक्ष राहुल गांधी और गृहमंत्री राजनाथ सिंह ने जान-माल के नुकसान पर शोक व्यक्त किया है. 
उत्तर भारत और पश्चिम भारत में मौसम का मिजाज एकदम बदल गया है. सोमवार रात और मंगलवार को देश के इन हिस्सों में जोरदार बारिश, धूल भरी आंधी और तूफान की वजह से जनजीवन खासा प्रभावित हुआ है और बड़ी संख्या में जानमाल का नुकसान हुआ.
प्रधानमंत्री नरेंद्र मोदी ने हालात को देखते हुए प्रभावित लोगों को तत्काल राहत मुहैया कराने का अधिकारियों को निर्देश दिया है.
प्रधानमंत्री नरेंद्र मोदी ने गुजरात सहित अन्य राज्यों में आए तूफान के कारण हुए नुकसान पर दु:ख जताया है और पीड़ितों को मदद का एलान किया है. पीएमओ से जारी ट्वीट संदेश में कहा गया है, ‘‘पीएम मोदी ने गुजरात के विभिन्न हिस्सों में बेमौसम बारिश और तूफान के कारण जान गंवाने वालों के परिजन के लिए प्रधानमंत्री राष्ट्रीय राहत कोष से 2-2 लाख रुपये की अनुग्रह राशि देने की मंजूरी दी है.”
वहीं भाजपा के वरिष्ठ नेता और गृहमंत्री राजनाथ सिंह ने भी मौसम के बदले मिजाज से हुई जनहानि को लेकर दु:ख जताया है. एक ट्वीट में उन्होंने कहा, “राजस्थान, मध्य प्रदेश, गुजरात और दूसरे राज्यों में आए बेमौसम बारिश और तूफान की वजह से हुई जनहानि को लेकर काफी दु:खी हूं. केंद्र सरकार इन बेमौसम बारिश और तूफान से प्रभावित राज्यों की हरसंभव सहायता के लिए तैयार है.”
कांग्रेस अध्यक्ष राहुल गांधी ने भी बारिश और तूफान से प्रभावित लोगों के प्रति अपनी संवेदनाएं जताई हैं. एक फेसबुक पोस्ट में उन्होंने कहा, “देश में आए आंधी-तूफान के कारण जान-माल की हानि की ख़बर से मुझे बहुत दुःख पहुंचा है. पीड़ित परिवारों के प्रति मैं अपनी गहरी संवेदना व्यक्त करता हूं. जो घायल हैं, वो जल्द से जल्द स्वस्थ हों, मेरी यही कामना है. मेरा निवेदन है कि आप सभी लोग आने वाले कुछ दिनों के लिए सावधानी बरतें.”
गौरतलब है कि देश के उत्तरी और पश्चिमी हिस्से में मंगलवार की रात आए जबरदस्त तूफान ने भारी तबाही मचाई है. गुजरात के कई हिस्सों में बेमौसम बरसात और तूफान से भारी नुकसान हुआ है. वहीं राजस्थान में बीते चौबीस घंटों के दौरान अधिकांश जिलों में मौसम का मिजाज बदला रहा. किसानों को धूल भरी आंधी की वजह से भारी दिक्कतों का सामना करना पड़ा. वहीं अगर मध्य प्रदेश के आगर-मालवा की बात करें तो यहां मंगलवार को तेज हवाओं के साथ अच्छी बारिश हुई. इस दौरान ओले भी गिरे.
राजधानी दिल्ली की बात करें तो दिल्ली-एनसीआर के कई इलाकों में मंगलवार को बारिश की फुहारों से मौसम सुहाना हो गया.
उत्तर भारत के हिमाचल प्रदेश में कई इलाकों में मंगलवार को बर्फबारी हुई और शीतलहर का भी असर रहा.
इस बीच मौसम विभाग ने उत्तर प्रदेश, उत्तराखंड, बिहार और जम्मू-कश्मीर में मौसम के बिगड़ने की आशंका जताई है, साथ ही लोगों से अपील की है कि वो बिजली गिरने की घटनाओं के दौरान खुद को महफूज रखें.
बेमौसम बारिश से राजस्थान, गुजरात, मध्य प्रदेश, उत्तर प्रदेश समेत देश के कई राज्यों में फसलों को भारी नुकसान पहुंचा है. जाहिर है नुकसान ज्यादा हुआ है इसलिए केंद्र सरकार भी पूरी मदद दे रही है.
 
