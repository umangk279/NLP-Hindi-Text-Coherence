भाजपा के संसदीय दल की बैठक में पीएम मोदी ने सांसदों से सेवाभाव से काम करने और भाजपा के सदस्यता अभियान को सर्वव्यापी और सर्वस्पर्शी बनाने को कहा है. पीएम मोदी 6 जुलाई को इस अभियान की काशी से शुरुआत करेंगे. पीएम ने ये भी कहा कि कोई भी नेता यदि अपने आचरण से पार्टी के छवि को नुकसान पहुंचाता है तो ये अस्वीकार्य है. 
सत्ता में प्रचंड बहुमत से वापसी के बाद संसद के पहले सत्र के दौरान बीजेपी के संसदीय दल की पहली बैठक में पीएम मोदी का सांसदों ने खड़े होकर सम्मान किया और माला पहनाकर पीएम मोदी का स्वागत किया गया. बैठक में बीजेपी अध्यक्ष अमित शाह के स्वागत के साथ साथ कार्यकारी अध्य्क्ष बनने पर जेपी नड्डा का भी स्वागत किया गया. पीएम मोदी ने बैठक में कहा कि सांसद संसद की कार्यवाही में भाग ले. पीएम मोदी ने कहा कि सेवा भाव से काम करते हुए बीजेपी सांसद सरकार की उपलब्धि और आगामी बजट के एलानों को जन-जन तक पहुंचाएं.
बैठक के दौरान ये भी बताया गया है कि पार्टी अपने सदस्यता अभियान की शुरुआत 6 जुलाई से करने जा रही है. सदस्यता अभियान के संयोजक शिवराज सिंह चौहान इसकी शुरुआत पीएम मोदी के संसदीय क्षेत्र वाराणसी से करेंगे वहीं बीजेपी अध्यक्ष अमित शाह इस दौरान तेलंगाना में मौजूद रहेंगे. पीएम मोदी ने बैठक में ये भी कहा कि अगर किसी भी बीजेपी नेता या जन प्रतिनिधि के आचरण से पार्टी की छवि खराब होती है तो इसे स्वीकर नहीं किया जाना चाहिए.
गौरतलब है कि हाल ही में बीजेपी महासचिव कैलाश विजयवर्गीय के विधायक बेटे आकाश विजयवर्गीय का प्रकरण सामने आया था, जिसमें वो निगम कर्मचारी को बल्ले से पीटते नजर आए थे. जिसके चलते उन्हें जेल भी जाना पड़ा था.
पीएम मोदी ने संसदीय दल की बैठक में कहा कि बीजेपी का सदस्यता अभियान, सर्वव्यापी और सर्वस्पर्शी होना चाहिए. उन्होंने कहा कि बूथ केंद्रों पर 5 पेड़ लगाकर बूथ स्तर पर सदस्यता अभियान को आगे बढ़ाया जाना चाहिए.
