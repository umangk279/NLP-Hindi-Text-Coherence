बिहार, झारखंड और उत्तर भारत के कई हिस्सों में मनाया गया लोक आस्था का महापर्व छठ। श्रद्धालुओं ने दी उगते सूर्य को अर्घ्य। इस पूजा के साथ ही संपन्न हुआ चार दिन का महापर्व।  
बिहार, झारखंड और उत्तर भारत के कई हिस्सों में लोक आस्था का महापर्व छठ पूरी श्रद्धा और उत्साह के साथ मनाया गया। आज सुबह उगते सूर्य को अर्घ्‍य देकर ये महापर्व संपन्न हुआ। देश भर में कई नदियों के तटों पर लाखों की संख्‍या में श्रद्धालुओं ने मंगलवार को अस्‍ताचलगामी सूर्य को अर्घ्‍य अर्पित किया। पूजा के लिए घाटों और सड़कों को आकर्षक ढंग से सजाया गया। दिल्ली, उत्तर प्रदेश, बिहार, बंगाल और झारखंड समेत देश के विभिन्‍न नदी घाटों और सूर्य मंदिर में भगवान भास्‍कर की अराधना के लिए काफी संख्‍या में श्रद्धालु आये।
सोमवार की शाम को खरना पूजा के साथ ही छठव्रतियों का 36 घंटे का निर्जला उपवास शुरू हो गया था। मंगलवार को शाम का अर्घ्य व सुबह के अर्घ्य के बाद व्रती महिलाओं ने पारण किया। 
इससे पहले सुबह से खरना की तैयारी में जुटे छठव्रतियों ने मिट्टी के चूल्हे पर आम की लकड़ी जलाकर गुड़ से बनी खीर और घी लगी सोहारी तैयार कर भगवान भास्कर की पूजा-अर्चना कर ग्रहण किया। सुख-समृद्धि की कामना की। खरना के बाद लोगों ने भी व्रतियों के घर पहुंचकर प्रसाद ग्रहण किया।
