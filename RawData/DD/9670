छत्तीसगढ़ में मंगलवार को पहले दौर के मतदान के लिए नामांकन का आखिरी दिन रहा. आखिरी दिन राजनांदगांव से मुख्यमंत्री रमन सिंह ने, तो कांग्रेस की प्रत्याशी करुणा शुक्ला ने इसी सीट से उनके खिलाफ नामांकन भरा. 
नामांकन दाखिल करने के आखिरी दिन राज्य के मुख्यमंत्री रमन सिंह ने राजनंदगांव विधानसभा क्षेत्र से नामांकन पत्र दाखिल किया. इस मौके पर उनके साथ उत्तर प्रदेश के मुख्यमंत्री योगी आदित्यनाथ भी मौजूद रहे. वहीं कांग्रेस की तरफ से उम्‍मीदवार करुणा शुक्‍ला ने भी नामांकन पत्र दाखिल किया. मुख्यमंत्री रमन सिंह का मुकाबला यहां कांग्रेस की उम्‍मीदवार करुणा शुक्‍ला से है.
नामांकन दाखिल करने के बाद छत्तीसगढ़ के मुख्यमंत्री रमन सिंह ने उम्मीद जताई कि आने वाले चुनाव में राजनांदगांव की जनता का पूरा समर्थन मिलेगा. वहीं कांग्रेस प्रत्याशी करुणा शुक्ला ने कहा कि कांग्रेस नेतृत्व और राज्य के वरिष्ठ नेताओं ने मुझ पर भरोसा किया है और मैं उनके विश्वास पर खरा उतरूंगी.
छत्‍तीसगढ़ विधानसभा में कुल 90 सीटें हैं और वहां 12 और 20 नवंबर को दो चरणों में चुनाव कराया जाएगा.
 
