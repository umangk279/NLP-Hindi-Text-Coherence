श्रीदेवी की मौत मामले में दुबई पुलिस ने दिवंगत अभिनेत्री के पति बोनी कपूर का बयान किया दर्ज़। पोस्टमॉर्टम रिपोर्ट के मुताबिक होटल के बाथटब में बेहोशी की अवस्था में डूबने से हुई मौत, दुबई प्रशासन की औपचारिक प्रकिया  के बाद ही पार्थिव शरीर लाने की मिलेगी इजाजत।  
श्रीदेवी की दुबई में हुई दुखद  मौत पर पोस्टमार्टम रिपोर्ट  आने के बाद कल देर रात दुबई पुलिस ने उनके पति बोनी कपूर का बयान दर्ज किया. पोस्टमार्टम रिपोर्ट में कहा गया था कि श्रीदेवी की मौत बाथटब में डूबने से हुई। इस बीच दुबई पुलिस ने कहा है कि अभी उसकी जांच समाप्त नहीं हुई है। संयुक्त अरब अमीरात यूएई में भारत के राजदूत नवदीप सूरी ने कहा है कि दिवंगत अभिनेत्री के पार्थिव शरीर को भारत लाने के लिए भारतीय दूतावास यूएई के स्थानीय प्रशासन के साथ मिलकर इस दिशा में काम कर रहा है। 
आज सुबह से ही इंतज़ार था श्रीदेवी के पार्थिव शरीर के देश आगमन का ताकि उनका आख़री दीदार उनके चाहने वाले कर सकें। लेकिन इंतज़ार लंबा होता रहा, और शाम में उनके पोस्टमॉर्टम की ख़बरें भी आईं। जिसने चर्चाओं और चिंताओं के एक नए दौर की शुरुआत कर दी। य़े तय है कि ये चर्चाएं अभी चलती रहेंगी लेकिन उनके चाहने वालों को अभी भी इंतज़ार है क्योंकि कहा जा रहा है कि आधी रात तक या उसके बाद श्रीदेवी का पार्थिव शरीर मुंबई पहुंचेगा।
श्रीदेवी के घर के बाहर जुटी प्रशंसकों और फिल्मी सितारों की ये भीड़ इंतजार कर रही है उनके पार्थिव शरीर का जो दुबई से देर रात तक भारत आ सकता है । उधर दुबई में उनके शव की तमाम जांच से जुड़ी औपचारिकताएं पूरी हो चुकी हैं और शव को भारत लाने की तैयारियां शुरु हो चुकी हैं । दुबई पुलिस ने उनकी पोस्टमार्टम रिपोर्ट जारी कर दी । ट्विटर पर जारी रिपोर्ट के मुताबिक श्रीदेवी की मौत  बाथटब में डूबने से हुई।  रिपोर्ट के मुताबिक वो अचेत होकर बाथटब में गिरी जिससे उनकी मौत हो गयी। रिपोर्ट के बाद औपचारिकताएं पूरी करने का काम शुरु हुआ।  उम्मीद जताई जा रही है कि देर रात तक उनकी बॉडी भारत आ जाएगी। इधर भारत में श्रीदेवी के असामयिक निधन से पूरा देश  सदमे में है । श्रीदेवी के निधन की दुखद खबर के बाद उनके लोखंडवाला स्थित घर के बाहर रविवार से ही प्रशंसकों की भीड़ जुटनी शुरू हो गयी.।  श्रीदेवी अपने पति बोनी कपूर और दोनों बेटियों जाह्नवी और खुशी के साथ यहीं रहती थीं । .श्रीदेवी का पार्थिव शरीर मुंबई पहुंचने से पहले ही फिल्म इंडस्ट्री के लोग उन्हें श्रद्धांजलि देने अनिल कपूर के घर पहुंच रहे हैं.। अनिल कपूर  , माधुरी दीक्षित,रेखा, फरहान अख्तर , करण जौहर फराह खान , तब्ब समेत तमाम सितारें वहां पहुंचे और अपने अपने तरीके से उन्हें याद किया ।
इसके अलावा लता मंगेशकर, काजोल, रितिक रोशन  रजनीकांत, कमल हासन, चिरंजीवी और नागर्जुन समेत बॉलीवुड की कई जानीमानी हस्तियों ने श्रीदेवी के निधन पर शोक व्यक्त किया। बात राजनीतिक जगत की करें तो राष्ट्रपति, पीएम, सूचना प्रसारण मंत्री समेत तमाम राजनीतिक दलों के नेताओं ने उनके निधन पर दुख जताया है। सूचना प्रसारण मंत्री स्मृति इरानी ने भी उन्हें याद किया। उन्होंने श्रीदेवी को याद करते हुए एक खुला पत्र लिखा है, जिसमें उन्होंने श्रीदेवी को अपनी सबसे फेवरेट ऐक्ट्रेस बताया।
श्रीदेवी से जुड़ी कई यादें मेरे मन में हैं, मैं बचपन से उनकी फैन थी, मेरे ऐक्ट्रेस बनने के बाद राजनेता बनने तक वही मेरी फेवरेट रहीं। इस बीच कई कार्यक्रमों में मुझे उनसे मिलने का मौका मिला, हर बार उनके बारे में मुझे कुछ नया जानने को मिलता था।  चालबाज, चांदनी, सदमा जैसी फिल्मों में उनके काम और 'लम्हे' में उनके शानदार अभिनय ने मेरे अंदर की अभिनेत्री को प्रभावित किया । श्रीदेवी का सिर्फ डांस ही नहीं, बल्कि उनकी कॉमिक टाइमिंग भी जबरदस्त थी । एक अभिनेत्री के तौर पर श्रीदेवी की सबसे बड़ी ताकत यह थी कि उन्होंने अपने अदाकारी से दर्शकों/श्रोताओं को रुलाया और हंसने पर भी मजबूर किया । उनके साथ काम करने वाले हीरो  बॉक्सऑफिस पर फिल्मों की कामयाबी के लिए उनके जादू पर निर्भर रहते थे ।
करोड़ों दिलों पर राज करने वाली श्रीदेवी का शनिवार को दुबई में निधन हो गया था।  पिछले हफ्ते श्रीदेवी अपने पति और छोटी बेटी खुशी कपूर के साथ मोहित मारवाह की शादी में शामिल होने दुबई पहुंचे थे.जहां उनकी मौत हो गयी। फिलहाल देश में उनके तमाम फैन्स सदमे में है और इंतजार है शव के वापस आने का ताकि वो अपनी पसंदीदा अभिनेत्री को आखिरी विदाई दे सके।
