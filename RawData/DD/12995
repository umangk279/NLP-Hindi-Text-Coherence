पूरे राजकीय सम्मान के साथ पूर्व प्रधानमंत्री अटल बिहारी वाजपेयी का स्मृति स्थल पर अंतिम संस्कार, अटल जी की दत्तक पुत्री नमिता ने दी मुखाग्नि। 
काल की गति को चुनौती देते गीतों के रचयिता, भारतीय जनमानस के 'अटल' जननायक, भारत रत्न अटल बिहारी वाजपेयी को दिल्ली में स्मृति स्थल पर पूरे राजकीय सम्मान के साथ अंतिम विदाई दी गई। अटल जी की दत्तक पुत्री नमिता ने उन्हे मुखाग्नि दी।  प्रधानमंत्री नरेंद्र मोदी, कई राज्यों के मुख्यमंत्री और कई देशों के प्रतिनिधि भी स्मृति स्थल पहुंचे थे. बता दें कि इससे पहले जनसैलाब के बीच दोपहर 1 बजे बीजेपी मुख्यालय से उनकी अंतिम यात्रा शुरू हुई थी. प्रधानमंत्री नरेंद्र मोदी भी अटल जी की अंतिम यात्रा के दौरान बीजेपी मुख्यालय से पैदल चलते हुए स्मृति स्थल पहुंचे.
भूटान नरेश जिग्‍मे खेसर नामग्‍याल वांगचुक, अफ़ग़ानिस्तान के पूर्व राष्ट्रपति हामिद करज़ई, श्रीलंका के कार्यवाहक विदेश मंत्री लक्ष्मण किरिएला, पाकिस्तान के कानून मंत्री अली ज़फ़र ने भी भारत रत्न वाजपेयी को अंतिम श्रद्धासुमन अर्पित किए.सुबह भाजपा हेडक्वार्टर में उनका शव अंतिम दर्शनों के लिए रखा गया था जहां भाजपा के सभी दिग्गज नेता और कार्यकर्ता मौजूद रहे.
पूर्व प्रधानमंत्री अटल बिहारी वाजपेयी को अंतिम विदाई देने और अपने प्रिय नेता की एक झलक पाने के लिए पूरे रास्ते में हुजूम उमड़ा रहा. अटल बिहारी वाजपेयी का दिल्ली के अखिल भारतीय आयुर्विज्ञान संस्थान (AIIMS) में गुरुवार को निधन हो गया. वह बीते 11 जून से एम्स में भर्ती थे.
