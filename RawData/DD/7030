सातवें चरण और आखिरी चरण में आम हो खास सबने मतदान में पूरे जोर-शोर से बढ़चढ़कर शिरकत की। देश की निगाहें अब 23 मई को होने वाली मतगणना पर टिकी हैं, जहां 542 लोकसभा और ओडिशा, आंध्रप्रदेश, अरूणाचल और सिक्किम विधानसभा चुनाव की गिनती भी गुरूवार को संपन्न होगी। 
सातवें और अंतिम चरण के मतदान के लिए प्रमुख नेताओं और जानी-मानी हस्तियों ने बढ़चढ़कर हिस्सा लिया। 59 लोकसभा सीटों पर हुए चुनाव में विभिन्न क्षेत्रों के नामचीन लोगों ने अपने संवैधानिक अधिकार का इस्तेमाल कर सभी को मतदान के लिए प्रेरित किया। 
उत्तर प्रदेश में पुराने राजनेताओं और प्रमुख उम्मीदवारों ने अपने मताधिकार का इस्तेमाल किया। अंतिम चरण में प्रदेश में 13 सीटों पर चुनाव हुआ। राज्य के मुख्यमंत्री योगी आदित्यनाथ ने गोरखपुर में अपने मताधिकार का इस्तेमाल किया। केंद्रीय मंत्री और गाजीपुर से भाजपा प्रत्याशी मनोज सिन्हा, अपना दल नेता और मिर्जापुर से उम्मीदवार अनुप्रिया पटेल, कुशीनगर से कांग्रेस उम्मीदवार आरपीएन सिंह और वाराणसी से समाजवादी पार्टी की प्रत्याशी शालिनी यादव प्रमुख चेहरों में शामिल रही जिन्होंने अपना वोट ईवीएम में कैद किया। 
पश्चिम बंगाल में सात चरणों में चुनाव हुआ। यहां अंतिम चरण में 9 सीटों पर वोट डाले गए। कोलकाता उत्तर से भाजपा प्रत्याशी राहुल सिन्हा और तृणमूल कांग्रेस के उम्मीदवार सुदीप बंदोपाध्याय ने अपने बूथ पर पहुंचकर अपने मताधिकार का इस्तेमाल किया। दक्षिण कोलकाता से भाजपा प्रत्याशी सीके बोस ने भी अपना वोट डाला।
सातवें चरण में बिहार में आठ सीटों पर वोट डाले गए। इस चरण में कई चेहरों की प्रतिष्ठा दांव पर है। पटना साहिब सीट पर भाजपा के उम्मीदवार रविशंकर प्रसाद, कांग्रेस प्रत्याशी शत्रुघ्न सिन्हा, बिहार के मुख्यमंत्री नीतिश कुमार और उप-मुख्यमंत्री सुशील मोदी ने अपने बूथों पर मताधिकार का इस्तेमाल किया। 
पंजाब में सभी 13 सीटों और केंद्र शासित प्रदेश चंडीगढ़ में वोट डाले गए। अभिनेता से नेता बनी किरण खेर, उनके पति अनुपम खेर ने चंडीगढ़ में अपने मताधिकार का इस्तेमाल किया। इसी सीट से कांग्रेस के उम्मीदवार पवन बंसल ने भी वोट डाला। पंजाब के मुख्यमंत्री अमरिंदर सिंह, कांग्रेस नेता नवजोत सिंह सिद्धू, कांग्रेस नेता मनीष तिवारी, भाजपा अकाली गठबंधन की भटिंडा से उम्मीदवार हरसिमरत कौर बादल उन प्रमुख चेहरों में शामिल रही जिन्होंने अपने मताधिकार का इस्तेमाल किया। 
मध्य प्रदेश में जाने-माने चेहरे लाइन में खड़े होकर मतदान करते नजर आए। 16वीं लोकसभा की अध्यक्ष सुमित्रा महाजन ने इंदौर में अपना वोट डाला। उन्होंने इस सीट पर कई बार प्रतिधिनित्व किया है, हालांकि वे इस बार चुनाव नहीं लड़ रही हैं। भाजपा के वरिष्ठ नेता कैलाश विजयवर्गीय ने अपने मताधिकार का इस्तेमाल किया। 
रविवार को हिमाचल प्रदेश की सभी चार सीटों पर वोट डाले गए। राज्य के मुख्यमंत्री जयराम ठाकुर, भाजपा नेता अनुराग ठाकुर, जेपी नड्डा और कांग्रेस नेता आनंद शर्मा ने अपने मताधिकार का इस्तेमाल किया। 
लोकसभा के अंतिम चरण के चुनाव के बाद सभी को अब 23 मई का इंतजार है। जब ईवीएम के खुलते ही यह तय हो जाएगा कि देश में अगली सरकार किसकी बनेगी।
