पूर्व राष्ट्रपति प्रणब मुखर्जी का सोमवार को दिल्ली स्थित सैन्य अस्पताल में निधन हो गया. प्रणब मुखर्जी 84 वर्ष के थे. पूर्व राष्ट्रपति मुखर्जी को गत 10 अगस्त को अस्पताल में भर्ती कराया गया था और सुबह जारी एक स्वास्थ्य बुलेटिन में कहा गया कि वह गहरे कोमा में हैं और उन्हें वेंटीलेटर पर रखा गया है. पूर्व राष्ट्रपति के निधन पर सात दिन के राजकीय शोक की घोषणा की गई है 
पूर्व राष्ट्रपति को भारत रत्न से सम्मानित किया गया था. वे देश के वित्त मंत्री भी रहे. प्रणब मुखर्जी को भारतीय राजनीति की नब्ज पर गहरी पकड़ रखने वाले एक ऐसी शख्सियत के तौर पर याद किया जाएगा. पूर्व राष्ट्रपति को देश के सर्वाधिक सम्मानित राजनेताओं में शुमार किया जाता था. वे भारत के 13वें राष्ट्रपति थे. उनका सम्मान राजनीति से ऊपर उठकर सभी राजनीतिक दलों में था.
