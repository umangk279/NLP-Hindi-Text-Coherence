चीन अमेरिका के बीच और बढा टकराव, ट्रंप की व्यापार कार्रवाई की धमकी पर बिफरा चीन, कहा व्यापार युद्ध को पहुंचाएगा अंजाम तक, बाहरी दबाव में झुकने से किया इंकार. 
अमेरिका और चीन के बीच व्यापारिक तनातनी और बढ़ गई है वहीं ईरान को लेकर भी अमेरिका ने अपना रुख कड़ा कर दिया है। अमेरिका ने चीन से आयातित होने वाले वस्तुओं पर शुल्क 10 से बढ़ाकर 25 प्रतिशत कर दिया तो चीन ने भी पलटवार करते हुए 60 अरब डॉलर की अमेरिकी वस्तुओं पर आयात शुल्क बढ़ा दिया। अमेरिका चीन से होने वाले शेष 300 अरब डॉलर के आयात पर भी इसी प्रकार से शुल्क बढ़ाने की तैयारी में है। ट्रंप ने अपने ट्वीट में चीन के खिलाफ सख्त रुख अपनाने का संकेत दिया। 
इस सबके बीच चीन ने कहा है कि वो अमेरिका के साथ व्यापार वार्ता जारी रखेगा, और मामले को बातचीत से सुलझाने की कोशिश करेगा,, लेकिन चीन किसी भी तरह के व्यापार युद्ध के लिए तैयार है. चीन सरकार के प्रवक्ता गेंग सुआंग ने कहा कि हम आशा करते हैं कि अमेरिका हालात को गलत तरह से नहीं समझेगा और चीन को हलके में नहीं लेगा, ये पहले से साफ है कि चीन व्यापार युद्ध में नहीं पड़ना चाहता , लेकिन अगर उस पर युद्ध थोपा गया तो वो इसे अंत तक लड़ेगा।
वहीं ईरान के साथ भी अमेरिका की तनातनी बढ़ गई है, डोनाल्ड ट्रंप ने ईरान को गंभीर परिणाम भुगतने की धमकी दी है, ये बयान उस खबकर के बाद आया है, जिसमें यूएई ने होरमुज की खाड़ी में चार तेल के व्यवसायिक जहाजों को नष्ट करने की शिकायत की है, हालांकि ईरान ने इसमें अपना हाथ होने से मना किया है, अमेरिका पहले ही इस इलाके में अपना एक युद्धपोत तैनात कर चुका है, ऐसा उसने ईरान की ओर से तेल के व्यवसायिक रास्तों को बंद करने की धमकी के बाद किया था।  
अमेरिका और ईरान के बीच चल रही तनातनी के बीच अमेरिकी विदेश मंत्री माइक पोम्पियो ने यूरोपीय संघ की विदेश नीति प्रमुख फेडेरिका मोघैरिनी से मुलाकात की। बैठक के बाद मोघैरिनी ने कहा कि यूरोपीय संघ के सभी सदस्य देश ऐसी परिस्थितियों में अमेरिका से उम्मीद करते हैं कि वो इस मामले में संयत बरते और समझ से काम ले। यूरोपीय संघ ने अमेरिका से किसी भी सैन्य विकल्प के बारे में सोचने से बचने की सलाह दी।
