गृह मंत्री राजनाथ सिंह ने स्वतंत्रता दिवस पर प्रधानमंत्री नरेंद्र मोदी के एतिहासिक भाषण की सराहना करते हुए कहा कि प्रधानमंत्री के संबोधन से  प्रेरणा मिलती है, जिसकी देश को इस वक्त ज़रूरत है।   
 केंद्रीय गृहमंत्री राजनाथ सिंह ने पीएम नरेंद्र मोदी के स्वतंत्रता दिवस के भाषण की सराहना की है। उन्होंने कहा कि  पीएम नरेंद्र मोदी ने अपने भाषण में वर्तमान संदर्भ में आजादी के संपूर्ण संघर्ष के लिए एक समग्र दृष्टिकोण दिया है।
प्रधानमंत्री ने अपने भाषण में नये भारत के दृष्टिकोण पर विस्तार से बताया, जिसमें भ्रष्टाचार, गरीबी, आतंकवाद, जातिवाद और सांप्रदायिकता मुक्त भारत की बात कही गई।
कश्मीर मुद्दे पर प्रधानमंत्री ने कहा कि इसका हल ना गाली से निकलेगा और ना गोली से। बल्कि इसको केवल कश्मीरियों को गले लगाकर ही हल किया जा सकता है।
प्रधानमंत्री ने उन महिलाओं के साथ एकजुटता जताई जो तीन तलाक की कुप्रथा खिलाफ लड़ाई लड़ रही हैं। प्रधानमंत्री ने 21वीं सदी के बच्चों को भविष्य के भारत का विकास का इंजन बताया।
साथ ही, बेनामी संपति कानून और विमुद्रीकरण जैसे बड़े सख्त फैसले प्रधानमंत्री की ईमानदारी, सरकार के इरादे और उसकी निर्णय लेने की क्षमता को दिखाते हैं।
सुरक्षा के मोर्चे पर प्रधानमंत्री ने सरकार और सशस्त्र बलों के द्वारा की गयी निर्णायक कार्रवाईयों को प्रमुखता से रेखांकित किया। साथ ही प्रधानमंत्री का भाषण किसानों के सशक्तिकरण और सरकार द्वारा उठाए गए कदमों पर भी केंद्रित रहा। 
