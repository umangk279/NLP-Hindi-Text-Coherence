ऑस्ट्रेलिया ने पर्थ टेस्ट को पारी और 41 रनों से जीत लिया है। इसके साथ ही उसने मेहमान इंग्लैंड के खिलाफ 5 मैचों की एशेज सीरीज में 3-0 की अजेय बढ़त ले ली है।  
ऑस्ट्रेलिया ने पहली पारी में 662/9 रनों का विशाल स्कोर खड़ा किया था। जवाब में इंग्लिश टीम पहली पारी में 403 रन बना सकी, जबकि दूसरी पारी में वह सिर्फ 72.5 ओवरों में सभी विकेट खोकर 218 रन तक पहुंच ही सकी। दूसरी पारी में ऑस्ट्रेलिया के लिए जोश हेजलवुड ने सबसे अधिक 5 विकेट लिए। डबल सेंचुरी लगाने वाले कंगारू कप्तान स्टीव स्मिथ को मैन ऑफ द मैच चुना गया। 
इससे पहले 5वें दिन का खेल बारिश और गीली पिच के कारण देरी से शुरू हुआ। जब मैच शुरू हुआ तो मेजबान को जीत के लिए 6 विकेटों की जरूरत थी। इंग्लैंड ने चौथे दिन के 132/4 रनों से आगे खेलना शुरू किया। पहली पारी में शतक लगाने वाले डेविड मलान (54) और जॉनी बैरिस्टो (14) ने 5वें दिन का पारी की शुरुआत की। इस जोड़ी के टूटते ही इंग्लैंड की उम्मीदों ने भी दम तोड़ दिए। 
ऑस्ट्रेलिया ने स्टीवन स्मिथ (239) और मिचेल मार्श (181) की बेहतरीन पारी के दम पर अपनी पहली पारी 9 विकेट के नुकसान पर 662 रनों पर घोषित कर दी थी। उसने इंग्लैंड के पहली पारी मे बनाए गए 403 रनों के आधार पर 259 रनों की बढ़त ले ली थी। 
