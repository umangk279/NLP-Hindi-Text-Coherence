मॉस्को में भारत और चीन के विदेश मंत्रियों के बीच हुई वार्ता, एससीओ सम्मेलन से इतर हुई द्विपक्षीय बातचीत में दोनों देश के बीच 5 बिंदुओं पर बनी सहमति, LAC पर गतिरोध को समाप्त करने और विश्वास बहाली के नए उपायों पर तेजी से काम करने पर बनी सहमति। 
लद्दाख में सीमा विवाद के बीच भारत और चीन के विदेश मंत्रियों ने मास्को में मुलाकात की, विदेश मंत्री एस. जयशंकर और उनके चीनी समकक्ष वांग यी ने कल मास्को में चार महीने से पूर्वी लद्दाख में सीमा पर जारी गतिरोध और बढ़ते तनाव को लेकर बातचीत की। यह बैठक शंघाई सहयोग संगठन की बैठक से इतर हुई। पिछले एक सप्ताह से भी कम वक्त में दोनों देशों के बीच यह दूसरी उच्चस्तरीय द्विपक्षीय वार्ता है। इस वार्ता के दौरान दोनों देशों ने कुछ महत्वपूर्ण बिन्दुओं पर सहमति जताई।
दोनों मंत्री इस बात पर सहमत हुए कि दोनों पक्षों को भारत-चीन संबंधों को विकसित करने को लेकर नेताओं की आम सहमति की श्रृंखला से मार्गदर्शन लेना चाहिए। साथ ही मतभेदों को विवाद नहीं बनने देना चाहिए, सीमा क्षेत्र में वर्तमान परिस्थिति किसी भी पक्ष के हित में नहीं है। वे इस बात पर सहमत हुए कि दोनों पक्षों के सीमा सैनिकों को अपना संवाद जारी रखना चाहिए और तनाव कम करने का त्वरित प्रयास करना चाहिए।
दोनों पक्ष भारत-चीन सीमा मामले को लेकर मौजूदा समझौतों और प्रोटोकॉल का पालन करें। सीमा क्षेत्र में शांति बहाल हो और दोनों पक्ष ऐसी कार्रवाई से बचें जो तनाव को बढ़ा सकती है। भारत-चीन सीमा मामलों पर विशेष प्रतिनिधि तंत्र के माध्यम से संवाद और संचार जारी रखना चाहिए। वे इस बात पर भी सहमत हुए कि भारत-चीन सीमा मामलों पर परामर्श और समन्वय के लिए कार्य तंत्र को भी अपनी बैठकें जारी रखनी चाहिए।
दोनों मंत्रियों ने इस बात पर सहमति जताई कि जैसे ही स्थिति सामान्य होती है, दोनों पक्षों को सीमा क्षेत्रों में शांति बनाए रखने और इसे बढ़ाने के लिए नए आत्मविश्वास निर्माण उपायों पर तेज़ी से काम करना चाहिए।
