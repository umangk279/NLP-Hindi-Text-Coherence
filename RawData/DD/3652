हिमाचल प्रदेश और उत्तराखंड में ताजा बर्फवारी से उत्तर भारत में कड़ाके की ठंड, कई शहरों में हुई झमाझम बारिश। 
उत्तर भारत समेत पूरे भारत में ठंड का प्रकोप जारी है। कई राज्यों में बारिश के साथ बर्फ गिरने से ठंड बढ़ गई है। उत्‍तराखंड में लगातार हो रही मूसलाधार वर्षा और हिमपात के कारण सामान्‍य जीवन अस्‍त-व्‍यस्‍त है। राज्‍य के कुछ जिलों में नौ और दस जनवरी को स्‍कूल तथा आंगनबाड़ी केन्‍द्र बन्‍द रहेंगे। राज्‍य के ऊंचाई वाले इलाकों में लगातार हो रही बर्फबारी और अन्‍य क्षेत्रों में बारिश से पूरे प्रदेश में कड़ाके की ठंड पड़ रही है। पर्वतीय क्षेत्रों को जोड़ने वाले सम्‍पर्क मार्ग बर्फबारी के कारण बंद हैं।
हिमाचल प्रदेश के अधिकतर ऊपरी क्षेत्रों में कल भारी हिमपात हुआ। राजधानी शिमला में भी इस मौसम की सबसे अधिक बर्फबारी हुई जिससे बहुत-सी सड़कें अवरूद्ध हो गईं। 
तो वहीं जम्‍मू कश्‍मीर और लद्दाख के ऊपरी क्षेत्रों में मध्‍यम से भारी हिमपात होने की संभावना है। लद्दाख प्रशासन ने निम्‍न स्‍तर के हिमखंड के खतरे से सावधान करते हुए लोगों को सलाह दी है कि अगले 24 घंटों के दौरान हिमखंड ग्रस्‍त क्षेत्रों में न जायें।
दिल्‍ली -एनसीआर में भी वर्षा हुई जिससे तापमान गिरा है। बारिश के कारण दिल्‍ली के विभिन्‍न जगहों में यातायात में बाधा आई। 
 
