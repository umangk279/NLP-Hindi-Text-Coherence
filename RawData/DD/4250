इसरो ने पीएसएलवी-सी 47 से इमेजिंग और मेपिंग उपग्रह कार्टोसेट-3 का किया सफल प्रक्षेपण, इस राकेट द्वारा अमेरिका के 13 वाणिज्यक लघु उपग्रहों को किया प्रक्षेपित। 
धरती की निगरानी एवं मानचित्र उपग्रह कार्टोसैट-3 का आज श्रीहरिकोटा से सफल परीक्षण किया गया। इस उपग्रह द्वारा अमेरिका के 13 नैनो उपग्रहों को प्रक्षेपित किया गया है। यह कार्टोसैट श्रृंखला का नौवां उपग्रह है जिसे श्रीहरिकोटा स्थित सतीश धवन अंतरिक्ष केंद्र के द्वितीय लांच पैड से प्रक्षेपित किया गया।  श्रीहरिकोटा में पीएसएलवी-C-47 के प्रक्षेपण की उल्टी गिनती मंगलवार सुबह से शुरू हुई थी। कार्टोसैट-3 तीसरी पीढ़ी का बेहद चुस्त और उन्नत उपग्रह है जिसमें हाई रिजोल्यूशन तस्वीर लेने की क्षमता है। कार्टोसैट-3 का जीवनकाल पांच साल का होगा। 
इसरो के प्रमुख के. सिवन ने कार्टोसैट-3 के सफल प्रक्षेपण पर खुशी जताई है। उन्होंने कहा है कि मुझे खुशी है कि पीएसएलवी-सी 47 ने 13 अन्य उपग्रहों के साथ सफलतापूर्वक कक्षा में स्थापित किया।  कार्टोसैट-3 उच्चतम रिज़ॉल्यूशन वाला नागरिक उपग्रह है। हमारे पास मार्च तक 13 अंतरिक्ष मिशन हैं, जिनमें 6 बड़े वाहन मिशन और 7 सैटेलाइट मिशन शामिल है।
 
