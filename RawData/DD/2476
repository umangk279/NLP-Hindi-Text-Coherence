दिल्ली में धार्मिक समागम में शामिल छह लोगों की तेलंगाना में मृत्यु, दिल्ली सरकार ने कहा- मरकज़ के आयोजनकर्ताओं के ख़िलाफ कड़ी कार्रवाई की जाएगी। 
तेलंगाना सरकार ने बताया है कि दिल्‍ली में एक मज़हबी सम्‍मेलन में भाग लेकर राज्‍य में आए छह लोगों की कोविड-19 से मौत हो गई है। कल देर रात जारी घोषणा में राज्‍य सरकार ने इस समागम से लौटे लोगों को सामने आने को कहा। ऐसे लोगों का नि:शुल्‍क उपचार किया जाएगा। यह समागम इस महीने की 13 से 15 तारीख तक दिल्‍ली में आयोजित हुआ था।
इससे पहले, तेरह लोगों की जांच में कोरोना वायरस नहीं पाए जाने पर उन्‍हें अस्‍पताल से छुट्टी दे दी गई थी। इस बीच, लॉकडाउन के कारण आर्थिक संकट की आशंका को देखते हुए तेलंगाना सरकार ने कई वर्गों के वेतन में कटौती की घोषणा की है।
दिल्‍ली सरकार ने कहा है कि वह निजामुद्दीन में मरकज में धार्मिक समागम का संचालन करने वालों के खिलाफ कडी कार्रवाई करेगी। सरकार ने कहा कि निजामुद्दीन के मरकज में सामाजिक दूरी और क्‍वारंटीन निर्देशों का पालन नहीं किया गया। दिल्‍ली सरकार ने कहा कि मरकज के प्रशासकों ने इन नियमों का उल्‍लंघन किया है और कई लोगों में कोरोना वायरस की पुष्टि हुई है।
घोर लापरवाही की इस हरकत ने कई लोगों का जीवन खतरे में डाल दिया है। सरकार ने कहा कि यह हर एक नागरिक की जिम्‍मेदारी है कि लॉकडाउन के दौरान इस तरह के लोगों के जमावड़ों से बचें। बयान में कहा गया है कि मरकज की यह हरकत आपराधिक कार्रवाई है।
