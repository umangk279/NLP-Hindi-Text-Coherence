पूरे अमरीका में बंदूक़ों पर सख़्त नियंत्रण की मांग को लेकर छात्रों की अगुवाई में विरोध प्रदर्शन हो रहे हैं. 'मार्च फॉर आवर लाइव्स' के बैनर तले हो रहे इन प्रदर्शनों की रूपरेखा पिछले महीने फ्लोरिडा के एक हाईस्कूल में गोलीबारी की घटना के बाद रखी गई थी.उस घटना में 17 लोगों की मौत हो गई थी. 
अमेरिका में बंदूक़ों पर नियंत्रण की मांग के पक्ष में लंदन, एडिनबरा, जेनेवा, सिडनी और टोक्यो में भी प्रदर्शन हुए हैं. प्रदर्शनकारी चाहते हैं कि इन प्रदर्शनों के ज़रिये बंदूक़ों पर निर्णायक फैसले लेने के लिए अमेरिकाी राजनेताओं पर दबाव बनाया जाए. वे असॉल्ट हथियारों की बिक्री पर प्रतिबंध की मांग भी कर रहे हैं.
गौरतलब है कि अमेरिका में लगभग हर घर में बंदूक है. यही कारण है कि पिछले कुछ सालों में बंदूक के गलत इस्तेमाल की घटनाएं सामने आई हैं. अभी मार्च की शुरुआत में ही एक 9 साल के लड़के ने अपनी बड़ी बहन को गोली मार दी थी. वहीं अलाबामा के हाई स्कूल में एक छात्र के द्वारा की गई गोलीबारी में एक छात्रा की मौत हो गई थी.
फरवरी में अमेरिका के फ्लोरिडा के स्कूल में हुई गोलीबारी ने हर किसी को हैरान कर दिया था. इसमें 17 लोगों की मौत हुई थी, जिसमें कुछ छात्र भी शामिल थे. इससे पहले पिछले साल भी एक व्यक्ति ने म्यूजिक कॉन्सर्ट में अंधाधुंध फायरिंग की थी, जिसमें 59 लोगों की जान गई थी. अमेरिका में कई भारतीय समुदाय के लोगों पर भी जानलेवा हमला हो चुका है. 
