उत्तरी म्यांमा में काचिन प्रांत के ह्पाकांत कस्बे में जैड खदान ढहने से 126 से अधिक खनिक मारे गए और अनेक लोग लापता हैं। 
फेसबुक पोस्ट में म्यांमा के अग्निशमन सेवा विभाग ने बताया कि खदान से 126 शव निकाले गए हैं। मृतकों की संख्या बढ़ने की आशंका है। क्षेत्र में मूसलाधार बारिश के बाद चट्टाने खिसकने के कारण यह हादसा हुआ। यह क्षेत्र उत्तरी म्यांमा के सबसे बड़े शहर यांगून से करीब 950 किलोमीटर दूर है। यह खनन स्थल विश्व का सबसे बड़ा जैड खनन केंद्र है। जैड चमकीले हरे रंग का रत्न होता है जो आभूषण बनाने के काम आता है।
जैड खनन क्षेत्र में चट्टाने खिसकने की कई घटनाएं हुई हैं, जहां भारी मशीनरी से जैड की खुदाई करने के बाद बड़ी मात्रा में मिट्टी का ढेर लग जाता है। लोग खनन क्षेत्र के आसपास कचरे से रत्न बीनते हैं। मूसलाधार बारिश के बाद मिट्टी का यह बड़ा ढेर ढहने लगता है, जिससे ऐसे हादसे होते रहते हैं और खदान में काम कर रहे लोगों की जान जाती है।
