संयुक्त राष्ट्र महासभा का 72वां सत्र आज से शुरू होगी। विदेश मंत्री सुषमा स्वराज शनिवार को सत्र को संबोधित करेंगी। सत्र से इतर विदेश मंत्री ने बांग्लादेश की प्रधानमंत्री और लेटाविया, डेनमार्क, दुबई में अपने समकक्ष से मुलाक़ात की। 
 विदेश मंत्री सुषमा स्वराज संयुक्त राष्ट्र महासभा के वार्षिक सत्र में भारत का प्रतिनिधित्व करने के लिए न्यूयॉर्क पहुंचीं। उच्च स्तरीय भारतीय प्रतिनिधिमंडल का नेतृत्व कर रहीं सुषमा एक सप्ताह यहां रूकेंगी। समझा जाता है कि अपने सप्ताह भर के इस दौरे में सुषमा , सत्र में शिरकत करने आए अन्य नेताओं के साथ करीब 20 द्विपक्षीय और त्रिपक्षीय बैठकें करेंगी।
अमेरिका में भारत के राजदूत नवतेज सरना और संयुक्त राष्ट्र में भारत के स्थायी प्रतिनिधि सैयद अकबरूद्दीन ने हवाईअड्डे पर सुषमा का स्वागत किया। अपने अमेरिकी और जापानी समकक्ष क्रमश: रेक्स टिलरसन और तारो कोनो के साथ त्रिपक्षीय बैठक कर आज दोपहर से वह अपने आधिकारिक कार्य शुरू करेंगी।
इस बैठक का लक्ष्य तीनों देशों के बीच सहयोग को गति प्रदान करना है और चीन द्वारा क्षेत्र में अपना दबदबा बनाने के प्रयास किए जाने के बीच यह बैठक और महत्वपूर्ण हो जाती है। सुषमा आज संयुक्त राष्ट्र सुधारों पर आयोजित होने वाली एक उच्च स्तरीय बैठक में हिस्सा लेंगी। इस बैठक की अध्यक्षता अमेरिका के राष्ट्रपति डोनाल्ड ट्रंप करेंगे।
भारत उन 120 देशों में शामिल है जिन्होंने संयुक्त राष्ट्र महासचिव के सुधार संबंधी प्रयासों का समर्थन किया था। भारत कह चुका है कि संयुक्त राष्ट्र सुधारों को विस्तृत एवं व्यापक होने की आवश्यकता है और बदलाव केवल सचिवालय तक ही सीमित नहीं होने चाहिए।
सुषमा की अमेरिकी यात्रा के दौरान उनके कार्यक्रम की जानकारी देते हुए सैयद अकबरूद्दीन ने कहा था कि जलवायु परिवर्तन, आतंकवाद, पलायन और शांतिरक्षण जैसे मुद्दे इस साल भारत के लिए अन्य महत्वपूर्ण केंद्रित क्षेत्र हैं। उन्होंने बताया था कि सुषमा यहां जलवायु परिवर्तन संबंधी कदमों को लेकर संयुक्त राष्ट्र महासचिव द्वारा चयनित देशों के विशेष पैनल में हिस्सा लेंगी।
सुषमा 23 सितंबर को संयुक्त राष्ट्र महासभा के वार्षिक सत्र को भी संबोधित करेंगी। आज सुषमा का ट्यूनीशिया के विदेश मंत्री, भूटान के प्रधानमंत्री, डेनमार्क के विदेश मंत्री, लातविया के विदेश मंत्री और बोलीविया के विदेश मंत्री से भी मिलने का कार्यक्रम है।
भारतीय संवाददाताओं से एक संवाद के दौरान अकबरूद्दीन ने इस बात से इंकार किया था कि सुषमा और उनके पाकिस्तानी समकक्ष के बीच द्विपक्षीय बैठक होगी।
