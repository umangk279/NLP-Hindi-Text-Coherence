उपराष्ट्रपति एम वेंकैया नायडू ने शनिवार विश्व शांति शिखर सम्मेलन के उद्घाटन सत्र को संबोधित करते हुए दुनिया से आतंकवाद के मुद्दे पर एकजुट होने का आह्वान किया और कहा कि आतंकवाद को परश्रय देने वालों को अलग-थलग किया जाना चाहिए।   
उपराष्ट्रपति एम वेंकैया नायडू ने आज माउंट आबू में एकता के लिए अध्यात्म, शांति और समृद्धि विषय पर आयोजित एक वैश्विक शिखर सम्मेलन में भाग लिया। ये सम्मेलन प्रजापित ईश्वरीय ब्रह्मकुमारी की ओर से आयोजित किया गया है। सम्मेलन में उपराष्ट्रपति ने एकता, शांति और आतंकवाद जैसे कई महत्वपूर्ण विषयों पर अपने विचार साझा किये।
उपराष्ट्रपति ने कहा कि ब्रह्माकुमारी समाज भारत को भारत के प्राचीन अध्यात्म से परिचय करवा रहा है। उपराष्ट्रपति ने कहा कि कोई भी धर्म हिंसा और आतंकवाद का समर्थन नहीं करता। संयुक्त राष्ट्र में प्रधानमंत्री नरेंद्र मोदी के भाषण का जिक्र करते हुये उपराष्ट्रपति ने कहा कि भारत ने संयुक्त राष्ट्र संघ में शांति, सद्भाव और विकास की बात की। उन्होंने कहा कि संयुक्त राष्ट्र को आतंकवाद फैलाने वाले देशों के खिलाफ सख्त कार्रवाई करनी चाहिये। 
उन्होंने कहा, "अब समय आ गया है कि हम इस ओर ध्यान दें और आतंकवाद को बढ़ावा देने वालों को जितनी जल्दी हो सके अलग थलग कर दिया जाए, तभी शांति हो सकती है।" नायडू ने कहा कि आतंकवाद, विकास, शांति और उन्नति को प्रभावित करता है तथा मानसिक शांति को भी प्रभावित करता है। उन्होंने कहा, "हमें इस ओर ध्यान देना होगा और एकजुट होना होगा।"
