हैदराबाद की टीम ने 20 ओवर में 4 विकेट के नुकसान पर 150 रन बनाए। 151 रन के लक्ष्य को पंजाब ने 19.5 ओवर में 4 विकेट के नुकसान पर हासिल कर लिया। 
किंग्स इलैवन पंजाब ने सोमवार को खेले गए आईपीएल के एक मुकाबले में सनराइज़र्स हैदराबाद 6 विकेट से हरा दिया है। पंजाब ने टॉस जीतकर पहले गेंदबाजी का फैसला किया । हैदराबाद की टीम ने 20 ओवर में 4 विकेट के नुकसान पर 150 रन बनाए। 151 रन के लक्ष्य को पंजाब ने 19.5 ओवर में 4 विकेट के नुकसान पर हासिल कर लिया। पंजाब के लिए सलामी बल्लेबाज के एल राहुल ने 53 गेंद में सात चौकों और एक छक्के की मदद से नाबाद 71 रन की पारी खेली। उन्होने मयंक अग्रवाल के साथ दूसरे विकेट के लिए 114 रन की साझेदारी की । मयंक ने 55 रन की अपनी पारी के दौरान 43 गेंद का सामना करते हुए तीन छक्के और तीन चौके मारे। हैदराबाद की ओर से राशिद खान ने एक और संदीप शर्मा ने 2 विकेट लेने में सफलता पाई। 
हैदराबाद की टीम ने इससे पहले सलामी बल्लेबाज डेविड वार्नर के नाबाद 70 रन की बदौलत धीमी शुरुआत से उबरते हुए चार विकेट पर 150 रन बनाए। वार्नर ने 62 गेंद की अपनी पारी में छह चौके और एक छक्का मारा। उन्होंने विजय शंकर 26 रन के साथ दूसरे विकेट के लिए 49 और मनीष पांडे के साथ चौथे विकेट के लिए 55 रन की साझेदारी की जिससे टीम ने अंतिम 10 ओवर में 100 रन जुटाने में सफल रही।  मनीष ने 19 रन का योगदान दिया। किंग्स इलेवन पंजाब की छह मैचों में यह चौथी जीत है और उसके आठ अंक हो गए हैं। हैदराबाद की टीम लगातार दूसरी हार के बाद छह मैचों में तीन जीत से छह अंक ही जुटा पाई है। 
