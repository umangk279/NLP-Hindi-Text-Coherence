फ्रेंच ओपन के पहले ही दिन हुआ बड़ा उलटफेर। पूर्व फ्रेंच ओपन चैंपियन स्टेन वावरिंका पहले ही दौर में हार कर बाहर, जोकोविच अगले दौर में पहुंचे। महिला वर्ग में, विश्व की पूर्व नंबर एक खिलाड़ी विक्टोरिया अजारेंका भी पहले ही दौर में हारकर बाहर। 
साल के दूसरे ग्रैंड स्लैम फ्रेंच ओपन के दूसरे दिन महिला वर्ग में दूसरी वरीयता प्राप्त डेनमार्क की कैरोलिन वोज्नियाकी ने आसान जीत के साथ अपने अभियान की शुरुआत की है। वोज़्नियाकी ने पहले दौर में डेनियल कोलिंस को 7-6,6-1 से शिकस्त देकर दूसरे दौर में प्रवेश किया। महिला वर्ग में विश्व की पूर्व नंबर एक खिलाड़ी विक्टोरिया अजारेंका की हार के रूप में एक बड़ा उलटफेर देखने को मिला। अज़ारेंका को पहले दौर में चेक गणराज्य की कैटरिना सिनियाकोवा ने 7-5, 7-5 से हराया। 
8वीं वरीयता प्राप्त पेत्रा क्वितोवा के लिए भी पहले दौर का मुकाबला आसान नहीं रहा। दो बार की विंबलडन चैंपियन ने पहला सेट गंवाने के बाद वापसी करके पराग्वे की वेरोनिका सीपेड को 3-6, 6-1, 7-5 से पराजित किया। क्वितोवा को यह मैच जीतने में दो घंटे, सात मिनट लगे। छठी वरीयता प्राप्त चेक गणराज्य की कैरोलिना प्लिसकोवा भी पहले दौर की बाधा पार करने में सफल रही है। प्लिसकोवा ने बारबोरा क्रेजीकोवा को सीधे सेटो में 7-6,6-4 से हराकर अगले दौर में प्रवेश किया। 
प्रतियोगिता के दूसरे दिन पुरुष वर्ग में भी उलटफेर का सिलसिला जारी रहा। पूर्व फ्रेंच ओपन चैंपियन स्टेन वावरिंका पहले ही दौर में हार कर बाहर हो गए है।  पिछले साल फाइनल में राफेल नडाल से हारने वाले 2015 के चैंपियन वावरिंका को पांच सेट तक चले रोमांचक मुकाबले में स्पेन के गुलेर्मो गर्सिया लोपेज ने 6-2, 3-6, 4-6, 7-6, 6-3 से हराया। सर्बियाई स्टार जोकोविच को दूसरे दौर में पहुंचने में हालांकि कोई परेशानी नहीं हुई. उन्होंने ब्राजील के विश्व में 134वें नंबर के रोजेरियो दुत्रा सिल्वा को 6-3, 6-4, 6-4 से शिकस्त दी।
