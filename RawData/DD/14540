भारतीय जनता पार्टी ने कर्नाटक विधानसभा चुनाव के लिए 72 उम्मीदवारों के नामों की पहली लिस्ट जारी की , पार्टी के मुख्यमंत्री पद के उम्मीदवार बी एस येदियुरप्पा शिकारीपुरा विधानसभा से लड़ेंगे चुनाव। सूची में पार्टी के वरिष्ठ नेता जगदीश शेट्टर औऱ सांसद बी श्रीरामुलु का नाम भी शामिल। 
भारतीय जनता पार्टी ने आगामी कर्नाटक विधानसभा चुनाव के लिए अपने 72 उम्मीदवारों की पहली सूची की घोषणा कर दी है। दिल्ली स्थित पार्टी मुख्यालय में भारतीय जनता पार्टी की केन्द्रीय चुनाव समिति की बैठक हुई। बैठक में प्रधानमंत्री नरेन्द्र मोदी और भाजपा अध्यक्ष अमित शाह और कई वरिष्ठ पार्टी नेता भी मौजूद थे। 
बीजेपी ने मुख्यमंत्री उम्मीदवार बीएस येदियुरप्पा को शिकारीपुरा से टिकट दिया है। पार्टी के वरिष्ठ नेता के एस इश्वरप्पा शिवामोगा और विपक्ष के नेता और पूर्व मुख्यमंत्री जगदीश शेट्टर हुबली धरवाड से चुनाव लड़ेंगे।
इसके अलावा पार्टी के प्रमुख नेता और बेल्लारी से सांसद बी श्रीरामुलु को मोलाकल्मुरु से चुनावी मैदान में उतारा गया है। गौरतलब है कि कर्नाटक में एक ही चरण में मतदान होंगे और 12 मई को चुनाव होंगे और 15 मई को नतीजे आएंगे।
