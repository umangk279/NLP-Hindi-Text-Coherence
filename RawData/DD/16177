जम्मू-कश्मीर में शांति स्थापित करने के लिये सरकार और सुरक्षाबल कई मोर्चों पर काम कर रहे हैं. जहां आतंकियों के प्रति जीरो टालरेंस पॉलिसी अपनाई जा रही है तो वहीं रास्ता भटक चुके राज्य के युवाओं के लिये नई नई पहल चलाई जा रही है, जिसका फायदा भी मिलता नज़र आ रहा है  
 सुरक्षा एजेंसियों ने कश्मीर के भटके हुए युवाओं को आतंक का रास्ता छोड़कर वापस मुख्यधारा में आने का एक मौका दिया है. इसके लिये 14411 नम्बर से एक टोल फ्री हेल्पलाइन जारी की गई है. आतंक की राह से लौटने में मदद करने वाली इस हेल्पलाइन को 'मददगार' नाम दिया गया है. यह उन भटके हुए स्थानीय युवाओं की मदद करेगी जो घाटी में आतंक की राह पर चल पड़े हैं और अब वापस मुख्यधारा में लौटना चाहते हैं. यह कदम फुटबॉलर से आतंकी बने माजिद खान के सरेंडर के बाद उठाया गया है जो दो दिन पहले ही आतंकियों का साथ छोड़ वापस अपने घर लौटा है. ऐसे ही भटके हुए नौजवानों के परिवारों से भी अपील की गई है कि वो कश्मीर के युवाओं से हिंसा का रास्ता छोड़कर वापस समाज की मुख्यधारा में शामिल होने का अनुरोध करें. वहीं, गृहमंत्री राजनाथ सिंह ने कहा कि आतंक का रास्ता छोड़ने वाले युवाओं की पूरी मदद की जायेगी.
