राष्ट्रपति राम नाथ कोविंद आज संसद के दोनों सदनों की संयुक्त बैठक को किया संबोधित, राष्ट्रपति के अभिभाषण में सरकार की नीतियों, प्राथमिकताओं और योजनाओं की रुपरेखा की पेश 
17वीं लोकसभा के चयन के बाद गुुरवार को राष्ट्रपति ने संसद के दोनो सदनों को संयुक्त रूप से संबोधित किया। हर साल संसद के पहले सत्र की शुरुआत ऐतिहासिक केंद्रीय कक्ष में दोनों सदनों की संयुक्त बैठक से होती है। लेकिन अप्रैल-मई में चुनावों के बाद लोकसभा का यह पहला सत्र था। इसी वजह से  राष्ट्रपति ने संयुक्त बैठक में अभिभाषण दिया।
राष्ट्रपति ने अपने अभिभाषण में एक देश एक चुनाव को समय की मांग बताया और कहा कि सभी राजैनतिक दल इस पर विचार करें। राष्ट्रपति ने देश की समृद्धि में बुनियादी ढांचे के महत्व पर जोर दिया। उन्होने कहा कि सरकार गांवों से लेकर शहरों तक पर्यावरण अनुकूल विश्वस्तरीय ढांचागत सुविधा और नागरिक सुविधाएं उपलब्ध कराने के लिए काम कर रही है। राष्ट्रपति ने कहा सरकार कालाधन के प्रति कड़ा रूख अपना रही है। पिछले दो साल में तीन लाख से ज़्यादा फर्जी कंपनियों पर कार्रवाई हुई है। आर्थिक अपराध और भगोड़ो पर शिकंजाकसा है.
राष्ट्रपति ने कहा, ‘‘राष्ट्र की प्रगति और समृद्धि में, महिलाओं को समान रूप से भागीदार बनाने के लिए मेरी सरकार प्रतिबद्ध है। ‘‘महिला सशक्तीकरण, सरकार की सर्वोच्च प्राथमिकताओं में से एक है।  उन्होंने कहा, ‘‘देश में हर बहन-बेटी के लिए समान अधिकार सुनिश्चित करने के लिए ‘तीन तलाक’ और ‘निकाह-हलाला’ जैसी कुप्रथाओं का उन्मूलन जरूरी है।
राष्ट्रपति ने कहा कि कृषि क्षेत्र में सरकार ने अहम कदम उठाए हैं। सभी किसानों को प्रधानमंत्री किसान सम्मान निधि में शामिल किया जाएगा। ग्रामीण क्षेत्र के विकास के लिए 25 लाख करोड़ का निवेश किया जा रहा है जिससे कृषि क्षेत्र की उत्पादकता बढ़ेगी. अभिभाषण के बाद सदन में धन्यवाद प्रस्ताव लाया जाएगा और उस पर चर्चा होगी। संसद का ये सत्र 26 जुलाई तक है।
