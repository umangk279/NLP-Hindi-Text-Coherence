चक्रवात 'वायु' ने बदला रास्ता, मौसम विभाग ने कहा तूफान सौराष्ट्र से सटे पोरबंदर से 130 किलोमीटर दूर दक्षिण पश्चिम में केंद्रित,पोरबंदर, देवभूमि, गिर सोमनाथ, जूनागढ़ जिले को कर सकता है प्रभावित, स्थानीय प्रशासन अब भी अलर्ट पर। 10 ज़िलों के स्कूल आज भी रहेंगे बंद।  
चक्रवाती तूफान 'वायु' का खतरा काफी हद तक गुजरात से टल गया है। तूफान वायु ने अपना रास्ता बदल लिया है। गुजरात के मुख्यमंत्री विजय रूपाणी ने कहा है कि मौसम विभाग के मुताबिक चक्रवाती तूफान वायु ने अपना रुख बदल लिया है और अब वह ओमान की तरफ मुड़ गया है। हालांकि स्थानीय प्रशासन अभी भी अलर्ट पर है और 10 जिलों के स्कूल आज बंद रहेंगे। तूफान के मद्देनजर पोरबंदर में राहत शिविर लगाए गए हैं। शिविरों में बच्चों को खाने का सामान बांटा जा रहा है। 
चक्रवात के कारण तटवर्ती क्षेत्र के दर्जन भर तालुकों में बारिश हो रही है। वेरावल में आए आंधी और बारिश से घरों को काफी नुकसान पहुंचा है। कई जगह पेड़ उखड़ गए। सड़कों पर पानी भर जाने से लोगों को यातायात में भी मुश्किलों का सामना करना पड़ रहा है।
तूफान वायु भले ही गुजरात और दीव के तटों से सीधे नहीं टकराया हो, लेकिन उसके असर समुंदर में हाई टाइड्स के रुप में दिख रहा है। समुद्र अपने उफान पर है, कुछ इलाकों में तेज़ हवाएं और बारिश हो रही है। तटीय इलाकों में लोगों को अगले 24 घंटों तक समुद्र में नहीं जाने की सलाह दी गई है। पश्चिम रेलवे ने बताया कि चक्रवाती तूफान 'वायु' के मद्देनजर एहतियात के तौर पर 37 और मेनलाइन ट्रेनों को रद्द कर दिया गया और आंशिक रद्द के साथ 9 अन्य को टर्मिनेट किया गया।
