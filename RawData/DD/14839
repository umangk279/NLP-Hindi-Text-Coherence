काशी के लिए कल का दिन बेहद खास रहा। प्रधानमंत्री नरेंद्र मोदी ने वाराणसी पटना ट्रेन के साथ ही शहर के विकास के लिए करीब 800 करोड़ रुपए की परियोजनाओं का तोहफा दिया। वाराणसी के डीएलडब्ल्यू ग्राउंड में आयोजित समारोह में पीएम ने इन परियोजनाओं का लोकार्पण और शिलान्यास किया। वाराणसी पटना जनशताब्दी एक्सप्रेस देश की सांस्कृतिक राजधानी काशी को पटना से जोड़ेगी। 
सोमवार को फ्रांस के राष्ट्रपति इमैनुएल मैक्रों के साथ एक दिन के वाराणसी और मिर्जापुर के दौर पर गए पीएम मोदी दिन भर के तमाम कार्यक्रमों के बाद शाम को वाराणसी के लोगों के बीच पहुंचे और वाराणसी पटना ट्रेन के साथ ही शहर के विकास के लिए करीब 800 करोड़ रुपए की परियोजनाओं का तोहफा दिया। वाराणसी के डीएलडब्ल्यू ग्राउंड में आयोजित समारोह में पीएम ने इन परियोजनाओं का लोकार्पण और शिलान्यास किया। पीएम ने कहा कि इन परियोजनाओं के जरिए काशी को विकास के नए मुकाम पर ले जाना है।
पीएम ने वाराणसी को जो तोहफा दिया उसमें वाराणसी को पटना से जोड़ने वाली ट्रेन शामिल है । ये जनशताब्दी एक्सप्रेस देश की सांस्कृतिक राजधानी काशी को गंगा नदी के तट पर बसी प्राचीन नगरी पटना से जोड़ेगी।
इसके अलावा पीएम ने जिन परियोजनाओं का लोकार्पण किया उनमें मंडुवाडीह आरओबी सबसे खास है। आरओबी चालू होने से हजारों लोगों को फायदा होगा और उन्हें जाम से मुक्ति मिलेगी। इसके अलावा पीएम ने लाल बहादुर शास्त्री अस्पताल के उच्चीकरण, राजातालाब तहसील भवन और कल्लीपुर पेयजल योजना का शुरुआत की । इसके अलावा पीएम ने सरदार बल्लभभाई पटेल राजकीय डिग्री कॉलेज एवं डीरेका के गर्ल्स डिग्री कालेज में दो-दो कक्षाओं का निर्माण कार्य का भी लोकार्पण किया । पीएम मोदी ने काशी विश्वनाथ मंदिर में गंगा दर्शन गेस्ट हाउस, पुलिस लाइन में एसटीएफ भवन की भी शुरुआत की।
इसके अलावा पीएम ने करीब 20 परियोजनाओं का शिलान्यास भी किया। पीएम ने इस मौके पर अपनी सरकार की दो नयी योजनाओं आयुष्मान भारत और राष्ट्रीय पोषण मिशन का जिक्र किया और कहा कि इससे गरीबों को सबसे ज्यादा फायदा होगा ।
प्रधानमंत्री ने योगी सरकार के कामकाज की तारीफ की और कहा कि वो किसानों के लिए काफी काम कर रही है । पीएम ने इस मौके पर कचरा महोत्सव के तहत स्वच्छता प्रदर्शनी का भी अवलोकन किया और छात्रों से बातचीत की। प्रधानमंत्री ने प्रदर्शनी में ड्रम बजा रहे छात्रों से काफी देर तक चर्ता की । पीएम ने स्वच्छ भारत अभियान का जिक्र किया और कहा कि इसे जनांदोलन बनाने की जरुरत है।
प्रधानमंत्री ने मिर्जापुर में फ्रांस के सहयोग से शुरु हुए सोलर प्लांट के भी चर्चा की और युवाओं से ऐसे इनोवेशन करने को कहा जिससे महिलाओं को चूल्हा जलाने के लिए किसी पर निर्भर न रहना पड़े । पीएम मोदी पूरे देश में विकास की गंगा को बहा ही रहे हैं अपने संसदीय क्षेत्र को भी उन्होंने विकास की नयी ऊंचाइयों पर ले जाने का संकल्प चुनाव के समय जताया था । जाहिर है ये सब विकास परियोजनाएं उसी संकल्प का हिस्सा है।
