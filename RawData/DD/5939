भारतीय पहलवानी का अंतरराष्ट्रीय स्तर की प्रतियोगिताओं में लगातार बढ़ता कद इस खेल की एक अलग तस्वीर सामने लाता रहा है,और इस कड़ी में कुश्ती के गौरव के रूप में दिल्ली का छत्रसाल अखाड़ा भी लगातार अपने कदम आगे बढ़ा रहा है। 
दांवपेंच की कसौटी पर एक दूसरे को चित करने की ज़ोरदार ज़ोरआजमाईश की पाठशाला दिल्ली का छत्रसाल अखाड़ा एक बार फिर राष्ट्रीय स्तर पर अपनी पहलवानी के दम पर सुर्खियों में है। इस अखाड़े ने देश को सुशील कुमार,बजरंग पूनिया,योगेश्वर दत्त जैसे योद्धा दिए है और इन्ही के नाम को आगे बढ़ाते हुए इस बार विश्व चैम्पियनशिप के लिए यहां से चार पहलवान ट्रायल में अपना दम दिखाने में कामयाब रहे है। इस बार यहां से रवि,दीपक पूनिया,सुमित जैसे पहलवानों ने 57,86 और 125 किलोग्राम भार वर्ग में खुद को विश्व चैम्पियनशिप के लिए पक्का कर लिया है।
इस अखाड़े में 8 साल की उम्र से पहलवानी की नन्ही पौध को तैयार करने का काम शुरू किया जाता है,यहां के कोच विरेंद्र लंबे समय से इस अखाड़े से जुड़े है और उनके मुताबिक यहां का खुला माहौल और तकनीकी रूप से इन युवाओं को आगे बढ़ाने का प्रयास इस अखाड़े को इसकी एक अलग पहचान देता है।
देश को पहलवानी से हरदम अंतरराष्ट्रीय स्तर पर पदक की आस रहती है, इस बार की विश्व चैम्पियनशिप ओलिंपिक का पहला क्वालिफाईंग इवेंट भी है ऐसे में अगर विश्व चैम्पियनशिप में ये पहलवान अपनी पहचान को साबित करते है तो ज़ाहिर तौर पर ओलिंपिक का टिकट उनके पास होगा और कहीं न कहीं एक और कामयाबी का अध्याय छत्रसाल अखाड़े से जुड़कर सामने होगा।
