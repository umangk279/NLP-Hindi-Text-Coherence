गुवाहाटी का बरसापारा स्टेडियम भारत और श्रीलंका के बीच 5 जनवरी को होने वाले टी-20 अंतरराष्ट्रीय मैच के लिए तैयार है. असम क्रिकेट एसोसिएशन इस महत्वपूर्ण मुकाबले को लेकर तैयारियों में कोई कमी नही छोड़ रहा है. एसोसिएशन की कोशिश है कि आम क्रिकेट फैंस को शीर्ष स्तर की अंतरराष्ट्रीय क्रिकेट देखने को मिले. 
5 जनवरी को गुवाहाटी के मध्य में स्थित बरसापारा क्रिकेट स्टेडियम में हजारों की तादाद में क्रिकेट प्रेमी भारतीय क्रिकेट टीम की हौसलाफजाई करते दिखाई देंगे. भारत और श्रीलंका के बीच आगामी टी-20 मैच के टिकटों की बिक्री जोरों से चल रही है और अधिकारियों को पूरे स्टेडियम के भरे होने की उम्मीद है. देश के सर्वश्रेष्ठ क्रिकेट स्टेडियमों में से एक इस स्टेडियम में 50 हजार दर्शकों के बैठने की व्यव्स्था है.
इस महत्वपूर्ण मुकाबले को लेकर आयोजक कोई कसर नही छोड़ना चाहते है. ऐसे में यहां पर दिन-रात काम चल रहा है. खेल को सुचारु रूप से चलाने के लिए सुरक्षा को भी काफी हद तक बढ़ा दिया गया है.
देश के उत्तर-पूर्वी हिस्से का प्रवेश द्वार कहा जाने वाले वाला गुवाहाटी हमेशा से ही देश का प्रमुख क्रिकेट आयोजन स्थल रहा है. पिछले दो वर्षों में पांच अंतरराष्ट्रीय मैच यहां खेले जा चुके हैं. राज्य में खेल की लोकप्रियता के कारण असम क्रिकेट संघ काफी काम कर रहा है.
असम क्रिकेट संघ गुवाहाटी में राष्ट्रीय क्रिकेट अकादमी की एक अकादमी को लाकर पूरे क्षेत्र में क्रिकेट के बुनियादी ढांचे को बढ़ावा देने के लिए कई कदम उठा रहा है. असम क्रिकेट संघ की कोशिश है कि इस मुकाबले को भव्य बनाकर आने वाले समय में और अधिक अंतरराष्ट्रीय मैचों की मेजबानी हासिल की जाए.
