लंबी कानूनी लड़ाई के बाद पश्चिम बंगाल में कड़ी सुरक्षा व्यवस्था के बीच आज पंचायत चुनाव कराए गए. दोपहर 3 बजे तक 60 प्रतिशत मतदान दर्ज किया गया है. 
मतदान के दौरान कई जगहों से हिंसा की घटनाएं की भी ख़बरें मिलीं. कूच बिहार में मतदान के दौरान तृणमूल और कम्युनिस्ट कार्यकर्ताओं के बीच झड़प में 6 लोगों के मारे जाने की ख़बर है और कई लोग घायल भी हुए हैं.
भारतीय जनता पार्टी ने पश्चिम बंगाल पंचायत चुनाव में हिंसा के लिए सत्तारूढ़ तृणमूल कांग्रेस को जिम्मेदार ठहराया है. भाजपा के पश्चिम बंगाल प्रभारी कैलाश विजयवर्गीय ने कहा कि चुनावी हिंसा के खिलाफ पार्टी अदालत जाएगी.
पश्चिम बंगाल के भाजपा अध्यक्ष दिलीप घोष ने पंचायत चुनाव में कुछ हिंसा प्रभावित इलाकों में फिर से चुनाव कराने की मांग की है. कोलकाता में मीडिया को संबोधित करते हुए भाजपा प्रदेश अध्यक्ष ने कहा कि चुनावी हिंसा पर एक संक्षिप्त रिपोर्ट सुप्रीम कोर्ट में दाखिल करेंगे.
मार्क्सवादी कम्युनिस्ट पार्टी के महासचिव सीताराम येचुरी ने कहा है कि हिंसा और आतंक की राजनीति शर्मनाक और दुर्भाग्यजनक है.
पश्चिम बंगाल में विपक्षी दल भारतीय कम्युनिस्ट पार्टी ने भी पंचायत चुनाव के दौरान हिंसक घटनाओं पर चिंता जताई है. सीपीआई नेता अतुल अंजान ने कहा है कि लोकतांत्रिक व्यवस्था में हिंसा की कोई जगह नहीं है.
पंचायत चुनाव में हिंसक घटनाओं के मद्देनजर पश्चिम बंगाल की तृणमूल सरकार पर कई आरोप लग रहे हैं. जिसके जवाब में पार्टी की ओर से बयान आया है. टीएमसी के नेता रबींद्रनाथ घोष ने कहा है कि ऐसा कहकर विपक्षी दल राज्य में पंचायत चुनावों को रोकने की कोशिश कर रहे हैं.
अगले साल होने वाले लोक सभा चुनाव से पहले राज्य में हुआ ये पंचायत चुनाव बेहद अहम है. मतगणना 17 मई को की जाएगी.
