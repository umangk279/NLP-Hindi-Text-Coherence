देश की संसद को लोकतंत्र का मंदिर कहा जाता है। इसीलिए संसद की कार्यवाही को लगातार बाधित होता देख सवाल उठना लाज़िमी है। 
बजट के दूसरे चरण के तीसरे दिन आज भी कमोबेश कल जैसा ही नज़ारा देखने को मिला.संसद के दोनों सदनों में कोई कामकाज नहीं हो सका। हालाँकि सरकार हर मुद्दे पर बहस पर तैयार है और गतिरोध ख़त्म करने के लिए आज सर्वदलीय बैठक भी बुलाई गई लेकिन कोई सहमति नहीं बन पाई।
संसद के बजट सत्र के दूसरे चरण के तीसरे दिन भी वही कहानी दुहरायी गयी । संसद के दोनों सदनों में अलग अलग मसलों पर हंगामा होता रहा और दोनों सदनों की कार्यवाही बार बार के स्थगन के बाद दिन भर के लिए स्थगित हो गयी ।
सबसे पहले बात लोकसभा की । बुधवार को जैसे ही लोकसभा की बैठक शुरू हुई कांग्रेस, ए. आई.ए. डीएमके, तेलगु देशम पार्टी, तृणमूल कांग्रेस और टी.आर.एस. के सदस्य अपनी-अपनी मांगों के समर्थन में नारे लगाते हुए सदन के बीचों-बीच आ गए। शोरगुल के कारण अध्यक्ष सुमित्रा महाजन ने कुछ ही मिनट में बैठक स्थगित कर दी। दोपहर में सदन की बैठक दोबारा शुरु होने पर भी हंगामा जारी रहा जिससे अध्यक्ष सुमित्रा महाजन ने पूरे दिन के लिए बैठक स्थगित कर दी। राज्यसभा में भी स्थिति अलग नहीं थी। सभापति एम. वेंकैया नायडू की बार-बार अपील के बावजूद विपक्षी सदस्य नारे लगाते हुए सदन के बीचों-बीच पहुंच गए। श्री नायडू ने कहा कि बैंक धोखाधड़ी मामलों पर सरकार बहस के लिए तैयार है। उन्होंने यह भी कहा कि अगर सदन व्यवस्थित रूप से चले तो वे बहस की अनुमति देने के लिए राज़ी हैं।
हंगामे के बीच सरकार ने साफ कहा है कि वो हर मसले पर चर्चा के लिए तैयार है लेकिन विपक्ष की अपनी दलील है ।
बैठक में विपक्ष ने की कार्य स्थगन प्रस्ताव पर चर्चा की मांग की । सत्ता की तरफ से नियम 193 के तहत चर्चा पर जोर था लेकिन कांग्रेस ,लेफ्ट और टीएमसी इससे सहमत नहीं थे और वो नियम 56 के तहत हो चर्चा की मांग कर रहे थे जिससे सहमति नहीं बनी ।
लगातार हो रहे हंगामे की वजह से न केवल पैसे की बरबादी हो रही है बल्कि जरुरी बिल भी अटक रहे हैं । संसद के बजट सत्र के दूसरे चरण के अहम एजेंडे की बात करें तो
देश से धोखाधड़ी कर विदेश भाग जाने वाले आरोपियों से वसूली करने वाला भगोड़े आर्थिक अपराधी विधेयक सरकार की प्राथमिकता में है । इसके अलावा तीन तलाक से जुड़ा बिल और ओबीसी से जुडा बिल सरकार के एजेंडे में है । इसके साथ ही मोटर वाहन संशोधन विधेयक , ग्रेच्युटी भुगतान से जुडा विधेयक , एसबीआई विधेयक जैसे दर्जनों विधेयक सरकार पारित कराना चाहती है ।
संसद लोकतंत्र का मंदिर और जनता से जुडे मुद्दों पर बहस की जगह है और सरकार बार बार कह रही है कि वो तमाम मसले पर चर्चा को तैयार है लेकिन कुछ दल संसद में हंगामा करके देश का नुकसान कर रहे हैं ।
 
