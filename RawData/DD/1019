दुनिया भर में कोरोना संक्रमण के मामलों में लगातार वृद्धि हो रही है। गुरूवार को एक दिन में अबतक का सर्वाधिक मामला सामने आया है। 
लगभग 2 लाख 52 हजार 500 नए मामलों के साथ दुनिया भर में कोरोना से संक्रमित लोगों की संख्या 1 करोड़ 40 लाख 37 हजार से अधिक हो चुकी है। वहीं इससे मरने वालों का आंकड़ा 6 लाख को पार कर गया है। अबतक 6 लाख 700 के करीब लोगों की मौत हो चुकी है। साथ ही 78 लाख 18 हजार से ज्यादा लोग इस महामारी को मात दे चुके हैं।
सर्वाधिक प्रभावित देश अमेरिका में पिछले 24 घंटों में 77 हजार 300 नए संक्रमण के मामले सामने आए जिसके साथ ही कोरोना संक्रमितों की संख्या 36 लाख 38 हजार से अधिक हो गई है। वहीं अमेरिका में इससे मरने वालों की संख्या 1 लाख 39 हजार से ज्यादा है। अमेरिका का रिकवरी रेट 30.43 के करीब है। वहां 11 लाख 7 हजार से ज्यादा लोग अबतक इस महामारी से ठीक हो पाए हैं।
संक्रमण के मामले में दूसरे स्थान पर ब्राजील है जहां 20 लाख 46 हजार से अधिक मामले हैं। वहीं ब्राजील में कोरोना संक्रमण से मरने वालों की संख्या 77 हजार 850 से अधिक है। करीब 14 लाख लोग इस महामारी से ठीक हो चुके हैं। सर्वाधिक संक्रमण के आधार पर 10 लाख से अधिक मामलों के साथ भारत तीसरे, 7 लाख 58 हजार मामलों के साथ रूस चौथे और 3 लाख 45 हजार से अधिक मामलों के साथ पेरू पांचवे स्थान पर है।
