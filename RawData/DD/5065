सेमी-हाई स्पीड ट्रेन वंदेभारत एक्सप्रेस को हरी झंडी दिखाकर किया रवाना. प्रधानमंत्री मोदी ने ट्वीट कर कहा-माता वैष्णो देवी के भक्तों के लिए है नवरात्रि का उपहार, नई दिल्ली से कटरा का सफर होगा 4 घंटे कम. 
केंद्रीय गृह मंत्री अमित शाह ने गुरुवार को नई दिल्ली रेलवे स्टेशन से दिल्ली-कटरा वंदे भारत एक्सप्रेस को हरी झंडी दिखाई और कहा कि यह जम्मू-कश्मीर के विकास के लिए एक ‘‘बड़ा उपहार’’ है। गृह मंत्री ने यह भी कहा कि अनुच्छेद 370 राज्य के विकास में ‘‘सबसे बड़ा अवरोधक’’ था और 10 वर्षों के भीतर, यह राज्य देश के सबसे विकसित क्षेत्रों में से एक होगा। गृह मंत्री ने कहा, ‘‘दिल्ली-कटरा वंदे भारत एक्सप्रेस जम्मू-कश्मीर के विकास और धार्मिक पर्यटन को बढ़ावा देने के लिए एक बड़ा उपहार है।’’ उन्होने यह भी कहा, ‘‘रेलवे को महात्मा गांधी के साथ अपने संबंधों का दस्तावेजीकरण करना चाहिए क्योंकि यह स्वतंत्रता संग्राम की एक महत्वपूर्ण कड़ी है।’’ इस मौके पर रेल मंत्री पीयूष गोयल और केंद्रीय मंत्री डॉ. जितेंद्र सिंह एवं डॉ. हर्षवर्धन मौजूद थे। रेल मंत्री पीयूष गोयल ने इस दौरान कहा कि रेलवे 15 अगस्त, 2022 से पहले कश्मीर से कन्याकुमारी तक देश को जोड़ेगा।
ट्रेन संख्या 22439 नई दिल्ली-कटरा वंदे भारत एक्सप्रेस नई दिल्ली रेलवे स्टेशन से सुबह छह बजे रवाना होगी और अपराह्न दो बजे कटरा पहुंच जाएगी। ट्रेन अंबाला कैंट, लुधियाना और जम्मू तवी में दो-दो मिनट रुकेगी। उसी दिन वापसी यात्रा पर ट्रेन संख्या 22440 कटरा-नई दिल्ली वंदे भारत एक्सप्रेस अपराह्न 3 बजे कटरा रेलवे स्टेशन से रवाना होगी और रात 11 बजे नई दिल्ली रेलवे स्टेशन पहुंचेगी। यह दूसरी वंदे भारत एक्सप्रेस है। एक अन्य वंदे भारत एक्सप्रेस दिल्ली और वाराणसी के बीच भी चलती है।
 
