भुवनेश्वर में चल रहे विश्व कप हॉकी टूर्नामेंट में नीदरलैंड्स ने मलेशिया को जबकि जर्मनी ने पाकिस्तान को हरा दिया है. 
नीदरलैंड ने एकतरफा मुकाबले में मलेशिया को 7-0 से हराया
जेरोएन हर्टज्बेर्गर की हैट्रिक के दम पर पूर्व विजेता नीदरलैंड ने शनिवार को कलिंगा स्टेडियम में खेले गए हॉकी विश्व कप के पूल-डी के पहले मैच में मलेशिया को 7-0 से करारी शिकस्त दे टूर्नामेंट में शानदार आगाज किया.
मलेशियाई टीम इस मैच में सिर्फ मकूदर्शक की तरह दिखी और लगातार गोल खाने से दवाब में बिखर गई. मलेशिया ने शुरुआत अच्छी की थी, लेकिन पहले क्वार्टर के शुरुआती मिनटों के अलावा वह अपने अच्छे खेल को जारी नहीं रख पाई और लगातार बैकफुट पर जाती दिखी, जबकि नीदरलैंड ने आक्रमक खेल दिखाते हुए एकतरफा जीत हासिल की.
जर्मनी ने पाकिस्तान को 1-0 से दी शिकस्त
हॉकी विश्व कप की सबसे सफल टीम पाकिस्तान को शनिवार को कलिंगा स्टेडियम में खेले गए विश्व कप के पूल-डी के पहले मैच में जर्मनी के हाथों रोमांचक मैच में 0-1 से हार का सामना करना पड़ा. दोनों टीमों ने अच्छा खेल खेला और मौके भी बनाए लेकिन एक अहम मौके पर मार्को ने शानदार फील्ड गोल कर जर्मनी को आगे कर दिया. इस गोल के बाद न पाकिस्तान बराबरी कर सका और न ही जर्मनी दूसरा गोल दाग सका. इस तरह जर्मनी इस मुकाबले को जीतने में सफल रहा.
