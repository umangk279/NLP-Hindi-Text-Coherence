आपदा प्रबंधन विभाग के केंद्रीय दल ने बिहार बाढ़ प्रभावित क्षेत्रों का दौरा कर स्थिति का जायजा लिया. केंद्रीय मंत्री रविशंकर प्रसाद ने भी फतुहा में बाढ़ग्रस्त इलाकों का दौरा कर प्रभावित लोगों का हालचाल जाना. राहत एवं बचाव अभियान युद्धस्तर पर जारी. 
बिहार में बाढ़ और भारी बारिश के बाद लोगों की समस्या जस की तस बनी हुई है. राज्य में गंगा समेत सोन, पुनपुन, बूढ़ी गंडक, बागमती, अधवारा समूह, कोशी, महानंदा और परमान नदी के जलस्तर में बढोतरी होने के कारण ये नदियां उफान पर है और खतरे के निशान से ऊपर बह रही है. हालांकि पटना में पुनपुन नदी का जलस्तर घटने लगा है.
राज्य के 14 जिलों की 22 लाख से ज्यादा आबादी अभी भी बाढ़ से प्रभावित है. अलग-अलग इलाकों में एनडीआरएफ और एसडीआरएफ की 25 टीमें लगातार राहत और बचाव कार्य में जुटी हैं.
इस बीच आपदा प्रबंधन विभाग के छह सदस्यीय केंद्रीय दल ने भागलपुर और खगड़िया का दौरा कर बाढ़ में नुकसान का जायज़ा लिया. दल ने राष्ट्रीय राजमार्ग संख्या-80 पर कटाव की समीक्षा भी की.
केंद्रीय मंत्री रविशंकर प्रसाद ने भी फतुहा के बाढ़ प्रभावित क्षेत्रों का दौरा किया. उन्होंने राहत कार्यों का जायज़ा लिया और मुहैया कराई जा रही खाने पीने चीज़ें और दवाइयों की सुविधा का निरीक्षण किया. रविशंकर प्रसाद ने पीड़ितों को हर संभव मदद का आश्वासन दिया.
राज्य में डेंगू, चिकनगुनिया और मलेरिया के मामलों में भी बढोतरी हुई है. पटना मेडिकल कॉलेज हॉस्पिटल में अब तक सैकड़ों मरीजों में डेंगू की पुष्टि हो चुकी है. राज्य सरकार डेंगू के मरीजों के इलाज के लिए विशेष व्यवस्था कर रही है, इसके लिए अस्पतालों में विशेष वार्ड बनाए गए हैं और ब्लड बैंक में प्लेटलेट्स की भी व्यवस्था की जा रही है.
