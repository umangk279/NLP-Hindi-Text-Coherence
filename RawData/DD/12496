प्रधानमंत्री नरेंद्र मोदी ने गुरुवार को गुजरात फॉरेंसिक विज्ञान विश्वविद्यालय के चौथे दीक्षांत समारोह में हिस्सा लिया. इस मौके पर पीएम नरेंद्र मोदी ने कुछ छात्रों को डिग्रियां देने के अलावा उत्कृष्ट प्रदर्शन करने वाले छात्रों को गोल्ड मेडल देकर सम्मानित भी किया. 
उन्होंने कार्यक्रम को संबोधित करते हुए कहा कि पुलिस, फॉरेंसिक साइंस और ज्यूडिशियरी, ये तीनों ही क्रिमिनल जस्टिस डिलेवरी सिस्टम के अभिन्न अंग होते हैं.
उन्होंने कहा कि किसी भी देश में ये तीनों अंग जितने ज्यादा मजबूत होंगे, उतना ही वहां के नागरिक सुरक्षित रहेंगे और आपराधिक गतिविधियां नियंत्रण में रहेंगी.
प्रधानमंत्री ने कहा कि साइबर अपराध को रोकने के लिए सरकार ने अहम कदम उठाए हैं.
गौरतलब है कि 2008 में राज्य का मुख्यमंत्री रहते हुए ही प्रधानमंत्री नरेंद्र मोदी ने इस विश्वविद्यालय की नींव रखी थी.
