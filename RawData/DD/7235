जम्मू कश्मीर में सुरक्षा बलों को बडी कामयाबी, शोपियां में मुठभेड में तीन आतंकी ढेर, बुरहान वानी के 10 साथियों में से बचा हुआ आखिरी आतंकवादी लतीफ भी सुरक्षा बलों का हुआ शिकार। 
जम्मू-कश्मीर में साल 2016 में मारा गया हिजबुल कमांडर बुरहान वानी के 10 साथियों में से बचा हुआ आखिरी आतंकवादी लतीफ टाइगर भी शुक्रवार को सुरक्षा बलों का शिकार बन गया। शोपियां जिले में सुरक्षा बलों के साथ हुई मुठभेड़ में जो तीन आतंकवादी मारे गए उनमें टाइगर भी शामिल था। खुफिया जानकारी मिलने के बाद दक्षिण कश्मीर में शोपियां जिले के इमाम साहिब इलाके में सुरक्षा बलों ने शुक्रवार तड़के घेराबंदी की । 
तलाशी अभियान शुरू किया, जिसके बाद आतंकवादियों और सुरक्षा बलों के बीच मुठभेड़ शुरू हो गई। शुरूआत में दोनों पक्षों के बीच कुछ देर गोलीबारी हुई, जिसके बाद सुरक्षा बलों ने घेराबंदी मजबूत की और आतंकवादियों को मार गिराया। मारे गए तीनों आतंकवादी का संबंध हिजबुल मुजाहिद्दीन से था।
कुछ लोगों ने मुठभेड़ स्थल के पास आतंकवाद विरोधी अभियान में लगे सुरक्षा बलों पर पथराव किया जिसके बाद प्रदर्शनकारियों और सुरक्षा बलों के बीच झड़पें हुईं। उपद्रवियों को भगाने की सुरक्षा बलों की कार्रवाई में दो लोग मामूली रूप से घायल हो गए।  सुरक्षा बलों की कार्रवाई की वजह से 25 अप्रैल को अनंतनाग जिले के बिजबेहारा कस्बे में भी हिजबुल मुजाहिदीन के दो आतंकवादी मारे गए थे।
इससे पहले हाल के दिनों में 20 अप्रैल को सोपोर के वाटरगाम में एक आतंकी, 13 अप्रैल को दो आतंकी, 6 अप्रैल को शोपियां में दो आतंकी और 28 मार्च को शोपियां और हंदवाड़ा में पांच आतंकी मार गया था।
