आईसीसी ने साल 2019 के लिए आईसीसी अवार्ड्स का एलान कर दिया है। रोहित शर्मा को पूरे साल शानदार प्रदर्शन करने के लिए साल का सर्वश्रेष्ठ वनडे क्रिकेटर चुना गया है। 
2019 भारत के सलामी बल्लेबाज रोहित शर्मा के लिए बेहद शानदार रहा था। उन्होंने इंग्लैंड में पिछले साल हुए वर्ल्ड कप में पांच शतक लगाए थे। वहीं पिछले साल उन्होंने वनडे क्रिकेट में कुल सात शतक जड़े। जिस वजह से रोहित शर्मा को साल 2019 का सर्वश्रेष्ठ पुरुष वनडे क्रिकेटर चुना गया। 
वहीं भारतीय कप्तान विराट कोहली को 2019 आईसीसी स्पिरिट ऑफ क्रिकेट अवार्ड दिया गया। कोहली को वर्ल्ड कप में ऑस्ट्रेलिया के खिलाफ मैच के दौरान खेल भावना दिखाने के लिए सम्मानित किया गया। 
साल में 59 विकेट लेने वाले ऑस्ट्रेलियाई तेज गेंदबाज पैट कमिंस को साल का सर्वश्रेष्ठ टेस्ट क्रिकेटर चुना गया। वहीं इंग्लैंड के हरफनमौला खिलाड़ी बेन स्टोक्स को आईसीसी ने 2019 का 'क्रिकेटर ऑफ द ईयर' चुना है।
