भारत और श्रीलंका के बीच दिल्ली में खेले जा रहे तीसरे और अंतिम टेस्ट मैच के दूसरे दिन श्रीलंका ने अपनी पहली पारी में 3 विकेट के नुकसान पर 131 रन बना लिए हैं. इससे पहले विराट कोहली के दमदार दोहरे शतक की बदौलत भारत ने 7 विकेट पर 536 रन बनाकर अपनी पहली पारी घोषित कर दी थी. विराट कोहली 243 रन बनाकर आउट हुए. 
 दिल्ली टेस्ट का दूसरा दिन भी पहले दिन की ही तरह भारतीय दबदबे की कहानी को सामने रख गया, जहां कोहली की विराट पारी के बाद गेंदबाज़ों का दम दिखा. पहले दिन के स्कोर 4 विकेट पर 371 रन से आगे खेलते हुए कप्तान कोहली और रोहित शर्मा की जोड़ी ने श्रीलंकाई गेंदबाज़ों पर कोई रहम नहीं दिखाया और तेज़ी से रन बनाना शुरू किया.
कोहली के तेवर कितने तल्ख थे इसका अंदाज़ा इसी बात से लगाया जा सकता है कि इस बल्लेबाज़ ने महज़ 238 गेंदों में दोहरा शतक जड़ दिया. बतौर कप्तान कोहली का ये छठा दोहरा शतक रहा और ऐसा करने वाले वो दुनिया के पहले टेस्ट कप्तान बन गए. वहीं रोहित ने भी अर्धशतक जड़ा. दोनों ने शानदार तरीके से टीम इंडिया के स्कोर को लंच से पहले ही 500 तक पहुंचा दिया. हालांकि लंच से चंद मिनट पहले पांचवें विकेट के लिए 135 रन की इस साझेदारी को लक्षन संदाकन ने तोड़ दिया. जिन्होने 65 के स्कोर पर रोहित शर्मा की पारी पर ब्रेक लगाया.
लंच के बाद आर अश्विन और कप्तान कोहली का विकेट सामने आया. कोहली 243 रन बनाकर लक्षन संदाकन का ही शिकार बने. कोहली का विकेट गिरने के बाद भारत ने अपनी पहली पारी को और ज्यादा लंबा नहीं खींचा और 7 विकेट पर 536 के स्कोर पर पारी घोषित कर दी.
गेंदबाज़ी में बुरी तरह से पिटी श्रीलंका के लिए बल्लेबाज़ी करना भी आसान नहीं रहा और टीम ने चाय से पहले ही अपने दो विकेट गंवा दिए. मोहम्मद शमी ने दिमुथ करुनारत्ने का विकेट झटका, तो ईशांत शर्मा ने धनंजय डिसिल्वा का विकेट उड़ा श्रीलंका के आगे गहरा संकट पैदा कर दिया. ये संकट और  गहरा हो सकता था, अगर कोहली और धवन ने स्लिप पर ये कैच न छोड़े होते. हालांकि इस जीवनदान का ज्यादा असर नहीं दिखा और दिलरुवान परेरा को जडेजा ने 42 पर एलबीडब्ल्यू कर भारत को तीसरी सफलता दिलाई.
बहरहाल एंजेलो मैथ्यूज़ का कैच छोड़ना टीम इंडिया को भारी पड़ा और इस बल्लेबाज़ ने दिन का खेल ख़त्म होने से पहले अर्धशतक जमा दिया. दूसरे दिन का खेल ख़त्म होने पर श्रीलंका ने 3 विकेट खोकर 131 रन बना लिए हैं. मैथ्यूज़ 57 रन बनाकर नाबाद है. श्रीलंका की टीम अभी भी भारत की पहली पारी के स्कोर से 405 रन पीछे है.
