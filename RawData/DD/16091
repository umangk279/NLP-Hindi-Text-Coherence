दक्षिण अफ्रीका की डेमी-ले-नेल-पीटर्स ने मिस यूनिवर्स 2017 का ख़िताब जीत लिया है। अमेरिका के लॉस वेगास में रविवार रात को हुई इस प्रतियोगिता में दुनियाभर की क़रीब 92 सुंदरियों ने हिस्सा लिया था। 
 डेमी-ले 66वीं मिस यूनिवर्स चुनी गई हैं। इस प्रतियोगिता के फाइनल में दक्षिण अफ्रीका, जमैका और कोलंबिया की उम्मीदवार पहुंची थीं। फ़र्स्‍ट रनर-अप मिस कोलंबिया रहीं और मिस जमैका तीसरे पायदान पर चुनी गईं। डेमी-ले के पास नॉर्थ वेस्ट यूनि​वर्सिटी से बिज़नस एडमिनिस्ट्रेशन की डिग्री है। मिस यूनिवर्स वेबसाइट के मुताबिक डेमी-ले की सबसे बड़ी प्रेरणा उनकी सौतेली बहन हैं जो विकलांग हैं।
अपने खाली समय में डेमी-ले ऐसे कार्यक्रम को लेकर उत्साहित रहती हैं जिसे ​महिलाओं को सेल्फ़-डिफ़ेंस सिखाने के लिए शुरु करने में उन्होंने मदद की है।
प्रतियोगिता के अंतिम पड़ाव में ​उन्होंने जिस सवाल से बाजी को जीत ली वो था कि आपको अपनी किस विशेषता पर गर्व है और मिस यूनिवर्स के तौर पर आप उस विशेषता का इस्तेमाल कैसे करेंगी।
इसके जवाब में उन्होंने कहा, मिस यूनिवर्स के तौर पर आप जो हैं, उसे लेकर आपमें आत्मविश्वास होना चाहिए और मिस यूनिवर्स वह महिला है जो कई प्रकार के भय से उबरती है और उस तरह से दूसरी महिलाओं को भी उनके भय से पार पाने में मदद करती है।
