केन्द्र सरकार ने राजनीतिक हिंसा को लेकर किए गये उपायों को लेकर पश्चिम बंगाल से रिपोर्ट मांगी है केंद्र ने शनिवार को यह कदम उठाया। राज्य में पिछले चार बर्षों में राजनीतिक हिंसा में मारे गये लोगों की संख्या में काफी इजाफा हुआ है। राज्यपाल केशरी नाथ त्रिपाठी ने ममता सरकार से तत्काल जांच कराने और हड़ताल समाप्ति के लिए आवश्यक कदम उठाने को कहा है। 
केन्द्र सरकार ने राजनीतिक हिंसा को रोकने के लिए किये गये उपायों को लेकर पश्चिम बंगाल सरकार ने रिपोर्ट मांगी है साथ ही पूछा है कि कितने अपराधियों पर कार्यवाही हुई है। 2016 से लेकर 2019 तक लगातार बढ़ रही राजनीतिक हिंसा को लेकर गृह मंत्रालय ने गहरी चिंता व्यक्त की है। वहीं राज्यपाल केशरी नाथ त्रिपाठी ने भी मुख्यमंत्री ममता बनर्जी से मामले में तत्काल जांच कराने और हड़ताल समाप्ति के लिए आवश्यक कदम उठाने को कहा है।
सूत्रों के अनुसार गृह मंत्रालय का कहना है कि  2016 में राजनीतिक हिंसा की घटनाएं 509 थी जो 2018 में बढ़कर 1035 तक पहुँच गई है। चिंता की बाद ये है कि 2019 में अभीतक 773 राजनीतिक हिंसा की घटनाएं हो चुकी है। गृह मंत्रालय ने पश्चिम बंगाल में डाक्टरों की हड़ताल पर पश्चिम बंगाल सरकार को एक और एडवाईजरी जारी की है और इस मामले पर तत्काल रिपोर्ट मांगी है। 
एडवाइजरी में कहा गया है कि मंत्रालय  को पश्चिम बंगाल में डॉक्टरों द्वारा जारी हड़ताल के मद्देनजर उनकी सुरक्षा के लिए देश के विभिन्न हिस्सों से डॉक्टरों, स्वास्थ्य से जुड़े पेशेवरों और चिकित्सा संघों का प्रतिवेदन प्राप्त हुआ है। गृह मंत्रालय ने यह अनुरोध किया है कि डॉक्टरों द्वारा चल रही हड़ताल पर एक विस्तृत रिपोर्ट तत्काल केन्द्र को भेजी जाए।
