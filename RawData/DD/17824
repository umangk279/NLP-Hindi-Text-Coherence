पाकिस्तान के लाहौर में पंजाब प्रांत के मुख्यमंत्री आवास के पास हुए आत्मघाती बम धमाके में कम से कम 26 लोगों की मौत, करीब 60 लोग घायल। पुलिसकर्मियों को निशाना बनाकर किया था हमला, लाहौर पुलिस कप्तान ने की पुष्टि। 
 रेस्क्यू 1122 ने बताया, ‘‘पुलिस और लाहौर विकास प्राधिकरण के अधिकारी मुख्यमंत्री के मॉडल टाउन स्थित आवास के निकट अरफा करीम टावर के बाहर अतिक्रमण हटाने में व्यस्त थे जब एक शक्तिशाली विस्फोट हुआ।’’ मुख्यमंत्री प्रधानमंत्री नवाज शरीफ के भाई भी हैं और अपने मॉडल टाउन स्थित कार्यालय में बैठक में व्यस्त थे। रेस्क्यू 1122 के अनुसार पुलिसकर्मियों समेत कम से कम 22 लोगों की विस्फोट में मौत हुई है जबकि 30 से अधिक अन्य लोग घायल हुए।
इससे पहले गृह मंत्री चौधरी निसार अली खान ने मृतकों की संख्या 14 बताई थी लेकिन कहा था कि मरने वालों की संख्या बढ़ सकती है। बचाव दलों ने घायलों को अस्पताल पहुंचाया। शहर के अस्पतालों में आपात स्थिति घोषित कर दी गई है। लाहौर पुलिस के प्रमुख कैप्टन :आर: अमीन वैन्स ने इस बात की पुष्टि की कि यह आत्मघाती हमला था और पुलिस निशाने पर थी।
पुलिस सूत्रों का हवाला देते हुए ‘जियो न्यूज’ ने बताया कि एक आत्मघाती हमलावर ने घटनास्थल पर तैनात पुलिसकर्मियों को निशाना बनाया। सुरक्षा बलों की भारी टुकड़ी ने इलाके को घेर लिया है और सड़क के उस खंड को सील कर दिया गया है।
विस्फोट की किसी भी समूह ने जिम्मेदारी नहीं ली है। पाकिस्तान की सांस्कृतिक राजधानी लाहौर में हाल के वर्षों में कई आतंकवादी हमले देखने को मिले हैं। 
