मालदीव और श्रीलंका की दो दिवसीय यात्रा के बाद प्रधानमंत्री ने आंध्र प्रदेश की यात्रा की. उन्होने तिरुमाला पहाड़ी पर स्थित तिरुपति के दर्शन किए. इससे पहले उन्होंने तिरुपति में ही भाजपा द्वारा आयोजित एक जनसभा में उन्होंने प्रदेश के नवनिर्वाचित मुख्यमंत्री को बधाई दी. इसके अलावा उन्होंने कहा कि सरकार का उपयोग सिर्फ और सिर्फ देश के विकास के लिए ही होना चाहिए. 
आंध्र प्रदेश की तिरुमाला पहाड़ी पर स्थित है तिरुपति बालाजी के दर्शन करने के लिए प्रधानमंत्री तीसरी बार पहुंचे. प्रधानमंत्री बनने के बाद ये तीसरा मौक़ा था जब वे वेंकटेश्वर के दरबार में पहुंचे.
चित्तूर ज़िले में स्थित ये मंदिर भारत ही नहीं दुनिया में भी प्रसिद्ध है. श्री वेंकटेश्वरैया का यह मंदिर सप्तगिरि की सातवीं पहाड़ी पर स्थित है, जो वेंकटाद्री नाम से प्रसिद्ध है. मंदिर का इतिहास नौवीं सदी से मिलता है लेकिन इसकी प्रसिद्धि पंद्रहवीं सदी से लगातार चली आ रही है.
प्रधानमंत्री मोदी के साथ राज्य के मुख्यमंत्री ने भी आशीर्वाद लिया. पीएम मोदी ने विधि-विधान से पूजा की. उन्होने कहा कि नई सरकार बनने के बाद मैं भगवान वेंकटेश्वर के चरणों में नमन करने और आर्शीवाद लेने के लिए आया हूं.
बालाजी के दर्शन करने से पहले प्रधानमंत्री ने तिरुपति में एक जनसभा को संबोधित किया. उन्होने कहा देश सेवा के कई माध्यम हैं. उनमें से सरकार भी एक माध्यम है. इसीलिए सरकार का उपयोग भी देश बनाने के लिए ही होना चाहिए ना कि दल को बढ़ाने के लिए.
प्रधानमंत्री ने स्पष्ट किया कि जनसेवा, जनसंपर्क और जनहित ही भाजपा के भी सिद्धान्त हैं. लोकसभा चुनाव का दौर ख़त्म हो चुका है और अब देश के 130 करोड़ लोगों की सेवा का दौर शुरू हो चुका है.
इससे पहले तिरुपति हवाई अड्डे पर आंध्र के राज्यपाल ईएसएल नरसिम्हन और मुख्यमंत्री जगन मोहन रेड्डी ने गर्मजोशी के साथ प्रधानमंत्री का स्वागत किया. श्रीलंका और मालदीव की यात्रा के बाद प्रधानमंत्री सीधे तिरुपति ही पहुंचे थे.
