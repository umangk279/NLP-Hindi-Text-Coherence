पूर्वी कांगो में विद्रोहियों ने किया शांतिरक्षक केंद्र पर हमला... 15 शांतिरक्षकों की मौत, 53 अन्य घायल।  
 अफ्रीकी देश कांगो गणराज्य में विद्रोहियों के एक हमले में संयुक्त राष्ट्र के कम से कम 14 शांतिरक्षक मारे गए हैं और 53 घायल हो गए हैं।
संयुक्त राष्ट्र मोनुस्कू शांति मिशन के मुताबिक़, नॉर्थ किवू प्रांत में एलाइड डेमोक्रेटिक फोर्सेस, एडीएफ के संदिग्ध विद्रोहियों ने शांतिरक्षकों पर हमला किया। मृतकों में कांगो गणराज्य सशस्त्र बल के पांच सैनिक भी शामिल हैं।
संयुक्त राष्ट्र महासचिव एंटोनियो गुटरेज़ ने शांतिरक्षकों पर हुए इस हमले को बीते कुछ वर्षों में सबसे बड़ा हमला बताया है। मारे गए शांतिरक्षक तंज़ानिया के हैं जिनके परिवार के प्रति संयुक्त राष्ट्र महासचिव ने संवेदना जताई है।
कांगो गणराज्य में मोनुस्कू शांति मिशन के तहत करीब 18,000 शांतिरक्षक काम कर रहे हैं। नॉर्थ किवू प्रांत में खनिज पदार्थों का बड़ा भंडार है जिस पर नियंत्रण के लिए कई हथियारबंद लड़ाके लगातार कोशिश कर रहे हैं। 
