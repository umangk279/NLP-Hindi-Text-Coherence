तीन देशों की यात्रा के दूसरे चरण में राष्ट्रपति रामनाथ कोविन्द स्विट्ज़रलैंड के दौरे पर हैं. राष्ट्रपति कोविन्द आज स्विट्ज़रलैंड की संसद को संबोधित करेंगे. राष्ट्रपति प्रतिनिधिमंडल स्तर की वार्ता भी करेंगे. 
राष्ट्रपति के सम्मान में गुरुवार को बर्न में प्रवासी भारतीयों ने कार्यक्रम का आयोजन किया. कार्यक्रम में राष्ट्रपति ने भारतीय समुदाय को संबोधित किया
राष्ट्रपति ने स्विट्ज़रलैंड को नवाचार क्षेत्र में विश्व में अग्रणी बताते हुए उसके साथ मजबूत संबंधों पर बल दिया. उन्होंने कहा कि भारत जलवायु परिवर्तन पर पेरिस संधि के तहत अपनी प्रतिबद्धताएं पूरी कर रहा है. इसने सौर ऊर्जा को बढ़ावा देने के लिए अंतरराष्ट्रीय सौर गठबंधन बनाने की पहल की है.
राष्ट्रपति ने कहा कि भारत स्टार्टअप क्षेत्र में नए प्रयोग कर रहा है और विश्व का तीसरा सबसे बड़ा स्टार्टअप नेटवर्क भारत में है, जिसके तहत 21 हजार उद्यम हैं.
राष्ट्रपति ने कहा कि भारतीय फिल्म उद्योग और भारतीय फिल्मों ने स्विट्जरलैंड के खूबसूरत दृश्यों को देश के हर कोने तक पहुंचाया है.
