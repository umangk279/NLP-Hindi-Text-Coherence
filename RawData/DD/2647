कोविड-19 के संक्रमण को रोकने के लिए सरकार का बड़ा फैसला। कुछ खास श्रेणियों को छोड़कर बाकी सभी वर्तमान वीज़ा 13 मार्च से लेकर 15 अप्रैल 2020 तक निलंबित, एक ही दिन में मंत्रीसमूह की दो बैठकों के बाद गृह मंत्रालय ने राष्ट्रीय आपदा प्रबंधन अधिनियम 2005 के प्रावधानों को किया लागू।   
कोरोनावायरस के बढ़ते मामलों को देखते हुए भारत सरकार ने कुछ खास वीजा छोड़कर सभी वीजा सुविधाओं को 15 अप्रैल तक निलंबित कर दिया है। केंद्रीय स्वास्थ्य मंत्री डॉ. हर्षवर्धन की अध्यक्षता में कल हुई दूसरी उच्च स्तरीय मंत्री समूह की बैठक कुछ अहम फैसले लिए गए। इसके तहत राजनयिक, शासकीय, संयुक्त राष्ट्र, अंतर्राष्ट्रीय संगठनों, रोजगार परियोजना वीजा को छोड़कर सभी वर्तमान वीजा 15 अप्रैल 2020 तक निलंबित कर दिया है। यह फैसला हवाई अड्डे और बंदरगाह पर 13 मार्च को 1200 बजे (GMT) से लागू होगा। ओसीआई कार्ड धारकों को दी गई वीजा मुक्त सुविधा भी 15 अप्रैल, 2020 तक स्थगित रखी जाएंगी।
किसी विदेशी नागरिक जिसे अत्यंत आवश्यक कारण से भारत की यात्रा करनी हो, वह नजदीकी भारतीय मिशन के साथ संपर्क कर सकता है। भारतीय नागरिकों समेत भारत आने वाले यात्रियों को सलाह दी गई है कि वो विदेश की गैर-जरूरी यात्रा नहीं करें।
 बैठक में जीओएम के सदस्य के रूप में  नागरिक उड्डयन मंत्री हरदीप पुरी, विदेश मंत्री सुब्रह्मण्यम जयशंकर, गृह राज्य मंत्री  नित्यानंद राय,  रसायन और उर्वरक राज्य मंत्री मनसुख मंडाविया केंद्रीय स्वास्थ्य एवं परिवार कल्याण राज्यमंत्री अश्विनी कुमार चौबे  उपस्थित रहे । 
