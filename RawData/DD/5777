इस बार के मॉनसून ने कई राज्यों के लिए मुसीबत की शक्ल ले ली है. देश के उत्तरी हिस्सों में कई राज्य बाढ़ की चपेट में है. भारी बारिश, भूस्खलन और बाढ़ की वजह से पहाड़ी राज्यों हिमाचल प्रदेश और उत्तराखंड में अभी तक 35 लोगों की मौत हो चुकी है. भारी बारिश के कारण इन राज्यों की नदियों के जलस्तर में काफी वृद्धि हुई है. देश के उत्तरी हिस्से में कई राज्यों में भारी बारिश और बाढ़ से हालात ख़राब हैं. हालांकि बारिश में आई कमी से कई जगहों पर हालात में कुछ सुधार भी हैं. भारी बारिश, भूस्खलन और बाढ़ की वजह से पहाड़ी राज्यों हिमाचल प्रदेश और उत्तराखंड में अभी तक 35 लोगों की मौत हो चुकी है. पंजाब और हरियाणा के कई हिस्सों में भी बाढ़ जैसी स्थिति बन गई है. 
सबसे पहले बात राजधानी दिल्ली की करें तो यहां यमुना नदी ख़तरे के निशान से ऊपर बह रही है और किनारे बसे कई इलाकों और घरों में पानी फैल गया है. दोपहर एक बजे यमुना में जलस्तर 206.8 मीटर पर था. जलस्तर बढ़ने के मद्देनजर यमुना नदी पर बने लोहे के पुराने पुल को सड़क और रेल यातायात के लिए बंद कर दिया गया है. नदी के डूब क्षेत्र में रह रहे लोगों को दिल्ली सरकार की विभिन्न एजेंसियों द्वारा बनाए गए 22,000 से अधिक तंबुओं में भेजा गया है.
इन दिनों सबसे ज़्यादा बुरी हालत पहाड़ी राज्य उत्तराखंड की है जहां पिछले दो दिनों में हुई भारी बारिश के चलते राज्य की सभी नदियां उफान पर हैं और हरिद्वार में गंगा खतरे के निशान को पार कर गई है. राज्य के मुख्यमंत्री त्रिवेंद्र सिंह रावत ने उत्तरकाशी आपदा प्रभावित इलाके का दौरा कर प्रभावित लोगों के लिए सभी ज़रूरी व्यवस्था करने का निर्देश दिया. सीएम ने बताया कि अब तक इस आपदा में 15 लोगों की मौत हो चुकी है जबकि 6 लोग लापता हैं. 8 लोग घायल भी हैं.
उत्तराखंड के उत्तरकाशी में टोंस नदी की विभीषिका के बाद आईटीबीपी ने खोज अभियान चलाया. यहां बादल फटने से तबाह हुए टिकोची के पास आराकोट इलाके में एक शव निकाला गया है, जबकि कुछ अन्य लापता लोगों की तलाश जारी है. देहरादून में हेलीकॉप्टर से राहत सामाग्री पहुंचाई गई.
वहीं हिमाचल में बारिश न होने से हालात सामान्य रहे. हालांकि हमीरपुर जिले में बाढ के चलते एक इमारत ढह गई.
उत्तर प्रदेश में गंगा, यमुना और घाघरा सहित कई नदियों में बाढ़ की स्थिति पैदा हो गई है. पड़ोसी राज्यों में भारी बारिश के कारण इन नदियों के जलस्तर में काफी वृद्धि हुई है.
पंजाब और हरियाणा में मंगलवार को बारिश नहीं हुई लेकिन पिछले कुछ दिनों लगातार हुई वर्षा के कारण दोनों राज्यों के अनेक हिस्सों में बाढ़ जैसे हालात हैं. कुछ प्रभावित क्षेत्रों से जल स्तर कम होना शुरू हो गया है. किंतु लुधियाना, रूपनगर और जालंधर के अनेक गांवों में अभी तक पानी भरा हुआ है. सतलुज नदी पर बने विभिन्न बांधों में दरार आने से इन गांवों में पानी भर गया. जालंधर में बाढ़ में फंसे लोगों को निकाला गया.
भारी बारिश और बाढ़ से उपजे हालात पर काबू पाने के लिए तमाम राज्यों में राहत और बचाव कार्य युद्ध स्तर पर चलाया जा रहा है. राष्ट्रीय आपदा प्रबंधन समिति की बैठक में कैबिनेट सचिव पी के सिन्हा ने हिमाचल प्रदेश, पंजाब, उत्तराखंड, हरियाणा और दिल्ली में बाढ़ की स्थिति का जायज़ा लिया. इन राज्यों में एनडीआरएफ की 28 टीमों के अलावा सेना और वायु सेना की कई टीमें भी लगातार राहत और बचाव कार्यों में लगी हुई हैं. गृहमंत्री अमित शाह की अध्यक्षता में उच्च स्तरीय समिति की एक अन्य बैठक में प्राकृतिक आपदाओं से प्रभावित ओडिशा, कर्नाटक और हिमाचल प्रदेश को 4432 करोड़ रूपए की सहायता देने का ऐलान किया गया. समिति ने देश के अन्य हिस्सों में बाढ़ प्रभावित क्षेत्रों की स्थिति का भी जायज़ा लिया. गृहमंत्री ने सभी संबंधित एजेंसियों को मुस्तैद रहने और राज्यों की हरसंभव सहायता करने का निर्देश दिया.
फिलहाल राहत और बचाव कार्य जारी है और लोगों को बचाना सरकारों की पहली प्राथमिकता है.
