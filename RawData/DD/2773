चीन में कोरोना वायरस से मरने वालों की संख्या 2700 के पार, नार्वे में कोरोना वायरस का पहला मामला आया सामने, ईरान में संक्रमित 39 लोगों की तबीयत में सुधार, वायरस के फैलने के कारण तेल की कीमतों में भारी गिरावट. 
चीन में कोरोना वायरस से मरने वालों की संख्या 2,744 हो गई है और इस वायरस से ग्रस्त मामलों की संख्या 78,064 तक पहुंच गई है। हालांकि इस बात के भी संकेत है कि कोविड-19 से सबसे ज्यादा प्रभावित हुबेई और वुहान शहरों में इसका असर कुछ कम होता जा रहा है। ईरान में इस वायरस से 19 लोगों की मौत होने और 140 लोगों के संक्रमित होने के मामले सामने आने के बाद अधिकारियों ने ऐसे लोगों पर देश के अंदर एक स्थान से दूसरे स्थान जाने पर प्रतिबंध लगा दिया है, जिनमें इस वायरस की पुष्टि हो गई है या इससे ग्रस्त होने का संदेह है। इस बीच अच्छी खबर यह भी है कि ईरान में इस वायरस से ग्रस्त 39 लोग इलाज के बाद संक्रमण से मुक्त हो गए हैं।
इटली में कोरोना वायरस के मामले बढ़कर 400 हो गए हैं। कई यूरोपीय देशों ने इटली में नए मामले सामने आने की बात कही है। वहां 12 लोगों की मौत हो चुकी है। सरकारी अधिकारियों ने लोगों की आश्वासन देते हुए कहा है कि इस वायरस को फैलने से रोकने के लिए कदम उठाए जा रहे हैं। स्कूलों, विश्वविद्यालयों और सिनेमाघरों को बंद कर दिया गया है और कई सार्वजनिक समारोह रद्द कर दिए गए हैं। जिस इलाके में वायरस का संक्रमण हुआ है, वहां 11 कस्बों को सुरक्षा की दृष्टि से अलग-थलग कर दिया गया है।
