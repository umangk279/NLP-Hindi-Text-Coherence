राजस्थान विधानसभा चुनावों के लिए भाजपा ने अपनी तीसरी लिस्ट भी जारी कर दी है. इस लिस्ट में 8 उम्मीदवारों के नाम हैं. शनिवार को जारी हुई इस लिस्ट में सुरेंद्र पाल सिंह टीटी को टिकट दिया गया है, जबकि कई विधायकों के टिकट काटे गए हैं. सवाई माधोपुर सीट से विधायक और जयपुर राजघराने की सदस्य दीया कुमारी का टिकट काटा गया है. उनकी जगह आशा कुमारी मीणा को उम्मीदवार बनाया गया है. 
कांग्रेस ने भी अपने उम्मीदवारों की दूसरी सूची जारी कर दी है. शनिवार को जारी हुई 32 उम्मीदवारों के नामों के साथ कांग्रेस ने अब तक कुल 184 उम्मीदवार घोषित कर दिए हैं. वसुंधरा राजे के खिलाफ जसवंत सिंह के बेटे मानवेंद्र सिंह को टिकट दिया गया है.
सीएम वसुंधरा राजे ने झालरा-पाटन से दाखिल किया नामांकन
राजस्थान की मुख्यमंत्री वसुंधरा राजे ने शनिवार को विधानसभा चुनाव के लिए झालावाड़ जिले के झालरा-पाटन सीट से नामांकन दाखिल किया. नामांकन से पहले राजे ने राड़ी बालाजी में पूजा-अर्चना की. नामांकन के बाद सीएम राजे ने रोड शो किया.
मतदाता जागरूकता के तहत 7 दिवसीय सरगम सप्ताह का आयोजन
राजस्थान विधानसभा चुनाव के मद्देजनर मुख्य चुनाव आयुक्त ओपी रावत ने शनिवार को जयपुर में निर्वाचन विभाग की ओर से लगाई स्वीप प्रदर्शनी का उद्घाटन किया. इस अवसर पर चुनाव आयुक्त सुनील अरोडा, आयुक्त अशोक लवासा, राज्य के मुख्य निर्वाचन अधिकारी आनंद कुमार सहित विभिन्न संभागों से आए अधिकारी उपस्थित थे.
मुख्य चुनाव आयुक्त ने प्रदर्शनी में स्वीप गतिविधियों की सराहना की. प्रदर्शनी में युवाओं और नए मतदाताओं को जागरूक करने के लिए खासतौर से कार्टून्स का सहारा लिया गया है. इस अवसर पर मतदाता जागरूकता के तहत 7 दिवसीय सरगम सप्ताह के लिए 7 पोस्टरों, 7 सरगम गीतों और चार एनिमेशन फिल्मों का लोकार्पण किया. इसके बाद मुख्य चुनाव आयुक्त ने संभागों से आए अधिकारियों की बैठक लेकर विधानसभा चुनावों को शांतिपूर्ण तरीके से संपन्न कराने के लिए की गई तैयारियों की समीक्षा की.
