मद्रास उच्च न्यायालय आज अन्नाद्रमुक के बागी नेता टी.टी.वी. दिनाकरन का साथ देने वाले 18 पार्टी विधायकों को अयोग्य ठहराने के मामले में  फैसला सुना सकता है। न्यायालय ने 24 जनवरी को अपना आदेश सुरक्षित रखा था।  
मद्रास उच्च न्यायालय आज अन्नाद्रमुक के बागी नेता टी.टी.वी. दिनाकरन का साथ देने वाले 18 पार्टी विधायकों को अयोग्य ठहराने के मामले में फैसला सुना सकता है। तमिलनाडु विधानसभा के अध्यक्ष ने वी.के शशिकला और टीटीवी दिनाकरण से जुड़े इन विधायकों को मुख्यमंत्री पलानीस्वामी से समर्थन वापस लेने के बारे में राज्यपाल को पत्र लिखने पर सदन से निलंबित कर दिया था। पार्टी के मुख्य सचेतक ने यह कहते हुए इन 18 विधायकों के खिलाफ अध्यक्ष से कार्यवाही करने का अनुरोध किया था कि इन विधायकों ने स्वेच्छा से पार्टी की सदस्यता छोड़ने जैसा कदम उठाया है। इन 18 विधायकों ने अध्यक्ष पर दुर्भावना का आरोप लगाते हुए हाईकोर्ट में अपील की थी। 20 सितम्बर को उनकी दलील को स्वीकार करते हुए न्यायालय के न्यायाधीश ने सदन में बहुमत परीक्षण पर रोक लगा दी थी और चुनाव आयोग से कहा था कि वह इन विधायकों के विधानसभा क्षेत्रों को खाली घोषित न करे और वहां उप चुनाव न कराए। लम्बी सुनवाई के बाद हाई कोर्ट ने 24 जनवरी को अपना आदेश सुरक्षित रख लिया था। 
