छत्तीसगढ़ में पहले चरण के चुनाव में 18 सीटों के लिए भरे गए 421 नामांकन, मुख्यमंत्री रमन सिंह ने राजनांदगांव से दाखिल किया नामांकन। 
5 राज्यों में विधानसभा चुनाव की सरगर्मियां लगातार तेज होती जा रही है। छत्तीसगढ़ में विधानसभा चुनाव के पहले चरण के लिए नामांकन पत्र भरने के आखिरी दिन 18 निर्वाचन क्षेत्रों के लिए दो सौ तीस नामांकन पत्र भरे गए जबकि इस चरण के लिए कुल 421 उम्मीदरों ने नामांकन दाखिल किए हैं। इस बीच राजनीतिक बयानबाजी तेज़ होती जा रही है। नामांकन दाखिल करने के आखिरी दिन यानि मंगलवार को राज्य के मुख्यमंत्री रमन सिंह ने राजनंदगांव विधानसभा क्षेत्र से नामांकन पत्र दाखिल किया। इस मौके पर उनके साथ उत्तर प्रदेश के मुख्यमंत्री योगी आदित्यनाथ भी मौजूद थे। वहीं कांग्रेस की तरफ से उम्‍मीदवार करूणा शुक्‍ला ने भी नामांकन पत्र दाखिल किया। मुख्यमंत्री रमन सिंह का मुकाबला यहां कांग्रेस की उम्‍मीदवार करूणा शुक्‍ला से है। 
नामांकन दाखिल करने के बाद छत्तीसगढ़ के मुख्यमंत्री रमन सिंह ने उम्मीद जताई कि आने वाले चुनाव में राजनंदगांव की जनता का पूरा समर्थन मिलेगा। वहीं कांग्रेस प्रत्याशी करुणा शुक्ला ने कहा कि कांग्रेस नेतृत्व और राज्य के वरिष्ठ नेताओं ने मुझ पर भरोसा किया है और मैं उनके विश्वास पर खरा उतरुंगी।
दरअसल मध्य प्रदेश, छत्तीसगढ़, राजस्थान, तेलंगाना और मिजोरम में विधानसभा चुनाव को लेकर सरगर्मियां लगातार तेज होती जा रही हैं। राजनैतिक पार्टियां इन राज्यों में जोर शोर से चुनावी तैयारियों में लगी हुई हैं। छत्‍तीसगढ़ विधानसभा में कुल 90 सीटें हैं और वहां 12 और 20 नवम्‍बर को दो चरणों में चुनाव कराया जायेगा। वहीं मध्यप्रदेश की बात करें तो यहां भी चुनाव को लेकर राजनैतिक पार्टियां पूरा दम खम लगा रही हैं। कांग्रेस नेता जीतू पटवारी ने यहां घर घर जाकर चुनाव प्रचार किया लेकिन उनके बयान को लेकर भाजपा ने कांग्रेस पर हमला बोला।
अगर तेलंगाना की बात की जाए तो यहां चुनावी तैयारियों को लेकर मुख्य निर्वाचन आयुक्त ओ पी रावत की अगुवाई में चुनाव आयोग की टीम राज्य के तीन दिन के दौरे पर है। मंगलवार को टीम ने् मतदाता सूची की समीक्षा, सोशल मीडिया की निगरानी,  ईवीएम और वीवीपैट की पर्याप्त उपलब्धता सुनिश्चित करने सम्बंधी तैयारियों का जायज़ा लिया । बुधवार को चुनाव आयोग एक संवाददाता सम्मेलन के ज़रिए अपनी तैयारियों की जानकारी देगा।
