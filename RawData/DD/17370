प्रधानमंत्री नरेंद्र मोदी ने नौकरशाहों से फाइलों से निकल कर जमीनी स्तर पर काम करने का आह्वान किया। अतिरिक्त और संयुक्त सचिवों के साथ दूसरी बातचीत में प्रधानमंत्री ने प्रशासनिक प्रक्रिया को सरल बनाने के लिए तकनीक के इस्तेमाल पर ज़ोर  दिया है। 
 प्रधानमंत्री नरेंद्र मोदी ने कल 80 से ज्यादा अतिरिक्त सचिवों और संयुक्त सचिवों के दूसरे समूह के साथ बैठक की। बैठक के दौरान अधिकारियों ने कूड़ा प्रबंधन, नदी और पर्यावरण, वन्य जीवन, स्वच्छता, जलवायु परिवर्तन और कौशल विकास से जुड़े कार्यों के अपने अनुभव को प्रधानमंत्री नरेन्द्र मोदी के साथ साझा किया। 
प्रधानमंत्री ने अधिकारियों से कहा कि उन्हें महज़ फाइलों तक ही खुद को सीमित नहीं रखना चाहिए, बल्कि लोगों के बीच जाकर ज़मीनी स्तर पर योजनाओँ की जानकारी लेनी चाहिए। पीएम ने कहा कि अधिकारियों को अपने कार्य को सिर्फ ड्यूटी के तौर पर नहीं बल्कि शासन में बदलाव लाने के लिए एक अवसर के तौर पर देखना चाहिए।
उन्होंने कहा कि अधिकारियों को शासन में योजनाओँ को सुगमता से लागू करने के लिए तकनीक के इस्तेमाल पर ज़ोर देना चाहिए। प्रधानमंत्री नरेंद्र मोदी ने देश के 100 सबसे पिछड़े ज़िलों में विकास के कार्यों को तेज़ी से लागू करने को भी कहा, ताकि वे भी देश में विकास की मुख्यधारा में शामिल हो सकें। 
