पांच राज्यों के विधानसभा चुनाव के लिए करीब डेढ महीने से ज्यादा वक्त से जारी चुनाव प्रचार का शोर आखिरकार बुधवार शाम को समाप्त हो गया। राजस्थान और तेलंगाना में जारी चुनाव प्रचार के आखिरी दिन जोरदार प्रचार हुआ और शाम पांच बजे प्रचार अभियान थम गया। 
सबसे पहले बात राजस्थान की करें तो  आखिरी दिन राज्य में तमाम नेताओं ने जमकर प्रचार किया । बीजेपी की ओर से प्रचार की कमान संभाली खुद प्रधानमंत्री नरेंद्र मोदी ने । उन्होंने सुमेरपुर और दौसा में रैलियां की और कांग्रेस पर जमकर हमला बोला। पीएम ने कहा कि देश ने कभी नहीं सोचा था कि जिन नामदारों ने चार-चार पीढ़ी देश पर राज किया है उन्हें एक चाय वाला अदालत के दरवाजे पर ले जायेगा और आज वो नामदार करोड़ों रुपयों की हेरा फेरी में जमानत पर घूम रहें है  । उन्होंने कहा कि सुप्रीम कोर्ट ने नामदारों के काले कारनामों का चिट्ठा खोलने का अधिकार सरकार को दे दिया है, देखते है ये लूट मचाने वाले कितना बच कर निकलते हैं।
पीएम ने राजस्थान में वसुंधरा सरकार को फिर से चुनने की अपील करते हुए कहा कि कांग्रेस पार्टी राजस्थान में चुनाव तो हार चुकी है, अब वो लोग इस फिराक में लगे हैं कि इस हार का ठीकरा नामदार के सर पर ना फूटे। बीजेपी अध्यक्ष अमित शाह भी बुधवार को राजस्थान में थे । उऩ्होंने जयपुर में प्रेस कांफ्रेस करके कांग्रेस को निशाने पर लिया। अमित शाह ने कहा कि कांग्रेस की स्थिति नेता तय कर पाने तक भी नहीं पहुंची है, हर जिले में एक एक नेता खुद को CM उम्मीदवार बताकर वोट मांग रहे है। लेकिन राज्य के लोग अच्छी तरह जानती है कि कांग्रेस के पास न नीति है और न नेता है।
बीजेपी अध्यक्ष ने भरोसा जताया कि वसुंधरा राजे के नेतृत्व में राजस्थान में पूर्ण बहुमत वाली सरकार बनेगी। बाद में अमित शाह ने अजमेर में एक बडा रोड शो भी किया । कांग्रेस की ओर से भी जोरदार प्रचार हुआ । अशोक गहलोत ,  सचिन पायलट के अलावा तमाम और नेताओं ने भी रैलियां करके जनता से वोट मांगे । पार्टी ने भरोसा जताया है कि इस बार राज्य में उसकी सरकार बनेगी।
राजस्थान की 200 विधानसभा सीटों में से 199 के लिए शुक्रवार को मतदान होना है। एक सीट पर उम्मीदवार के निधन के चलते चुनाव टल गए हैं ।राज्य में चुनाव में कुल 2873 उम्मीदवार मैदान में हैं। इन प्रत्याशियों की किस्मत का फैसला  4,करोड़ 77 लाख ,89 हजार  815 मतदाता करेंगे जिसमें 2 करोड़ 49 लाख 61 हजार 560 पुरुष मतदाता हैं जबकि 2 करोड़ 28 लाख 28 हजार 18 महिलाएं हैं। 
चुनाव के लिए राज्य के 33 जिलों में कुल 51 हजार 965 पोलिंग स्टेशन बनाए गए हैं । बीजेपी सभी 200 सीटों पर चुनाव लड रही है तो कांग्रेस ने 195 सीटों पर उम्मीदवार उतारे हैं । कांग्रेस ने पांच सीटें सहयोगी दलों को दी हैं ।वहीं बीएसपी भी 197 सीटों पर लड रही है ।
उधर तेलंगाना में भी प्रचार का काम खत्म हो गया है। आखिरी दिन तमाम राजनीतिक दलों ने जोरदार प्रचार किया । बीजेपी की ओर से राज्य में यूपी के मुख्यमंत्री योगी आदित्यनाथ ने प्रचार की कमान संभाली और रैलियों के जरिए लोगों से बीजेपी को वोट देने की अपील की। कांग्रेस टीडीपी और छोटे दलों के गठबंधन की भी रैली हुई और टीआरएस सरकार पर हमला बोला गया। टीआरएस की ओर से भी आखिरी दिन जमकर प्रचार हुआ।
राज्य विधानसभा की 119 सीटों के वास्ते शुक्रवार को मतदान होगा। निष्पक्ष चुनाव कराने के लिए चुनाव तंत्र पूरी तरह से तैयार है। 7 दिसंबर को होने वाले चुनाव में 1821 उम्मीदवार मैदान में हैं। इन प्रत्याशियों की किस्मत का फैसला दो करोड़ 80 लाख से ज्यादा मतदाता करेंगे जिसमें करीब एक करोड़ 41 लाख पुरुष और एक करोड़ 39 लाख महिलाएं हैं।
चुनाव के लिए राज्य में कुल 32 हजार 796 पोलिंग स्टेशन बनाए गए हैं। टीआरएस सभी 119 सीटों पर चुनाव लड़ रही हैं जबकि बीजेपी ने 118 सीटों पर उम्मीदवार उतारे हैं। वहीं कांग्रेस 99 और उसकी सहयोगी टीडीपी 13 , सीपीआई 3 और तेलंगाना जन समिति 4 सीटों पर लड रही है । कुल मिलाकर दोनों राज्यों में प्रचार का काम खत्म हो गया है और अब इंजतार है शुक्रवार को जब अपना फैसला देगी।
