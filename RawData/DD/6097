केंद्र सरकार ने उन्नाव रेप केस की पीड़िता को दुर्घटना में मार देने के कथित षड़यंत्र की जांच सी बी आई को सौंपी, उत्तर प्रदेश भाजपा अध्यक्ष ने कहा बलात्कार आरोपी विधायक कुलदीप सिंह सेंगर पहले से ही है पार्टी से निलंबित 
उन्नाव दुष्कर्म पीड़िता मामले में सीबीआई ने केस दर्ज़ कर लिया है। सीबीआई की टीम ने हादसे वाली जगह पर पहुंचकर अपनी छानबीन शुरू कर दी है। ये नया केस पीड़िता के साथ रविवार को रायबरेली में हुई सड़क दुर्घटना के संबंध में दर्ज़ किया  है। सीबीआई ने विधायक कुलदीप सेंगर सहित 10 लोगों के ख़िलाफ़ नामजद रिपोर्ट और 10 अज्ञात लोगों के ख़िलाफ़ मामला दर्ज़ किया है। इससे पहले पीड़िता के अनुरोध पर उ.प्र. पुलिस ने मामले को सीबीआई को सौंपने की अनुशंसा की थी। रायबरेली में रविवार को हुए सड़क हादसे में उन्नाव दुष्कर्म मामले की पीड़िता गंभीर रूप से घायल हो गई। हादसे में पीड़िता की मौसी, चाची की मौत हो गई।
पीड़िता और उसके वकील को गंभीर हालत में अस्पताल में भर्ती कराया गया है। मामले में मुख्य आरोपी कुलदीप सेंगर को पिछले साल 13 अप्रैल को पहले ही गिरफ़्तार कर लिया गया है। आरोपी पर नाबालिग लड़की के साथ उन्नाव के अपने आवास पर कथित तौर पर दुष्कर्म का मामला दर्ज़ है। 
 
 
 
