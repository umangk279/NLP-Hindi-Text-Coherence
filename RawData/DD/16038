मैडम तुसाद का भारत में पहला म्यूजियम दिल्ली के कनॉट प्लेस में आम लोगों के लिए खुल गया। मैडम तुसाद के इस म्यूजियम में भारतीय और अंतरराष्ट्रीय 50 हस्तियों के पुतले रखे गए हैं। इन पुतलों की कीमत करीब 100 करोड़ रुपए है। 
 संग्रहालय में महात्मा गांधी के साथ अब्दुल कलाम, भगत सिंह, सरदार पटेल, सुभाष चंद्र बोस और प्रधानमंत्री नरेंद्र मोदी को जगह मिली है। वहीं खेल जगत से सचिन तेंदुलकर, कपिल देव, मिल्खा सिंह, मैरीकॉम के अलावा फुटबाल में रोनाल्डो, मेसी, डेविड बेकहम और धावक उसेन बोल्ट को जगह दी गई है।
बॉलीवुड व हॉलीवुड में अमिताभ बच्चन, राजकपूर, रणवीर कपूर, कैटरीना, सलमान खान, अनिल कपूर, माधुरी दीक्षित, सोनू निगम, जेनिफर लोपेज, जस्टिन बीबर, टॉम क्रूज, टाइटेनिक फेम लिओनार्डो डीकार्पिओ, माइकल जैक्सन समेत अन्य को जगह मिली है। 
मैडम तुसाद के महाप्रबंधक अंशुल जैन ने बताया कि हम तीन सालों से इसे खोलने को लेकर तैयारी कर रहे थे। अब यह जनता के लिए तैयार है। यह हमारे लिए भावुक पल है। यहां 50 हस्तियों को जगह दी गई है। उन्होंने कहा कि इसे आगे बढ़ाया जाएगा।
एक दिन में 400 लोग इसे देख पाएंगे। यह सुबह 10 से शाम साढ़े सात बजे तक खुला रहेगा। बड़े लोगों को 960 रुपये तो 18 साल के कम उम्र के को 760 रुपये देने होंगे। एक बार प्रवेश करने पर अधिकतम दो घंटे तक अंदर रहा जा सकता है। पुतले छूने की आजादी मिलेगी और सेल्फी भी ले सकते हैं।   
