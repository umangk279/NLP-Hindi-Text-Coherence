ओडिशा के भद्रक, बालेश्वर और केंद्रपारा जिलों में आज बिजली गिरने की अलग-अलग घटनाओं में 11 लोगों की मौत हो गई 
 ओडिशा के भद्रक, बालेश्वर और केंद्रपारा जिलों में आज बिजली गिरने की अलग-अलग घटनाओं में 11 लोगों की मौत हो गई और आठ झुलस गए।
अधिकारियों ने बताया कि भद्रक में पांच लोगों की मौत हो गई जबकि बालेश्वर और केंद्रपारा में तीन-तीन लोगों की मौत हो गई।
जिला आपातकालीन अधिकारी (डीईओ) राजेंद्र पांडा ने बताया कि भद्रक के चंदबाली ब्लॉक में धान के खेत में काम कर रहे तीन लोगों पर बिजली गिरने से उनकी मौत हो गई। दो अन्य लोगों की मौत ओराली गांव में हो गई।
बिजली गिरने की वजह से झुलसे तीन लोगों को बासुदेवपुर अस्पताल में भर्ती कराया गया है।
बालेश्वर जिले में बिजली गिरने से धान के खेत में काम कर रहे दो लोगों की मौत हो गई।
अधिकारियों ने बताया कि पेड़ के नीचे खड़े एक व्यक्ति की भी मौत बिजली गिरने से हो गयी।
उन्होंने बताया कि बालेश्वर में बिजली गिरने की घटना में घायल हुए पांच लोगों का इलाज जिला मुख्यालय अस्पताल में चल रहा है।
अधिकारियों ने बताया कि केंद्रपारा जिले में तीन लोगों की मौत हो गई।
