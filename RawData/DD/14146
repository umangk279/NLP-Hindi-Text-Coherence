अफ़ग़ानिस्तान के उत्तरी बगलान प्रांत में तालिबान के बंदूकधारियों द्वारा अपहृत किए गए सात भारतीय इंजीनियरों का पता लगाने तथा उन्हें छुड़ाने की कोशिशें जारी हैं. 
अफ़ग़ानिस्तान में भारतीय राजदूत विनय कुमार ने अफ़ग़ानिस्तान के विदेश मंत्री सलाहुद्दीन रब्बानी से भेंट की. रब्बानी ने अपहरण पर अफसोस जताया और कहा कि अफ़ग़ान सुरक्षाबल भारतीयों की सुरक्षा और रिहाई के लिए कोई कोर कसर नहीं छोड़ेगे. भारतीय विदेश मंत्रालय ने कहा था कि वह अफ़ग़ानिस्तान में अधिकारियों से संपर्क बनाए हुए हैं.
गौरतलब है कि अफ़ग़ानिस्तान में तालिबान द्वार अपहृत सभी इंजीनियर भारतीय इंफ्रास्ट्रक्चर कंपनी केईसी के कर्मचारी हैं. कर्मचारियों को बगलान प्रांत की राजधानी पुल-ए-खोमरे शहर के बाग-ए-शमल गांव से अगवा किया गया. यह कंपनी इलाक़े में बिजली का काम करती है.
