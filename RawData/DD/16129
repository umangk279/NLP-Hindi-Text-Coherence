दिल्ली में चल रहे भारत अंतरराष्ट्रीय व्यापार मेले में इस बार खादी का पंडाल सभी का ध्यान खींच रहा है और मेले में मध्य प्रदेश का पंडाल भी अपनी एक अलग पहचान दर्ज करा रहा है।  
 37वें भारत अंतरराष्ट्रीय व्यापार मेले में खादी और ग्रामोद्योग का पंडाल लोगों के बीच आकर्षण का केंद्र बना हुआ है । दिल्ली के प्रगति मैदान में चल रहे अंतरराष्ट्रीय व्यापार मेले में खादी के पंडाल में 100 से ज्यादा स्टॉल लगाए गए हैं जिसमें देश के सभी राज्यों के विभिन्न खादी और ग्रामोद्योग संस्थान, ग्रामीण कारीगरों के हाथों से बनाए गए सबसे अति सुंदर उत्पादों को यहां प्रदर्शित कर रहे है। ग्रामीण कारीगरों को राष्ट्रीय राजधानी में अपने कौशल का प्रदर्शन करने के लिए एक उचित मंच दिया गया है।
व्य़ापार मेले में मध्य प्रदेश का पंडाल भी अपनी एक अलग पहचान दर्ज करा रहा है। पंडाल को थीम के आधार पर सजाते हुए स्टार्टअप इंडिया, स्टैंडअप इंडिया को दिखाने का प्रयास किया गया है। राज्य के लघु और मध्यम उद्योग में लगे उद्यमियों को भी विशेष महत्व दिया गया है। यहां हस्तशिल्पियों के बने उत्पाद भी हर किसी को लुभा रहे हैं। बाघों के लिए मशहूर है मध्य प्रदेश का बांधवगढ़ और उसकी झलक भी यहां देखने को मिल रही है यहां बनाया गया बनावटी बाघ इतना ज्यादा आकर्षण का केंद्र बना हुआ है कि ना केवल बच्चे बल्कि बड़े भी सेल्फी लेने से नहीं चुक रहे। मेले में हर दिन काफी संख्या में दर्शक पहुंच रहे हैं हर उम के दर्शकों को ये व्यापार मेला काफी पसंद आ रहा है। 
मेले में महाराष्ट्र ने भी अपना राज्य दिवस समारोह मनाया। इस मौके पर महाराष्ट्र लघु उद्योग विकास निगम लिमिटेड मुंबई द्वारा आयोजित सांस्कृतिक कार्यक्रम में कलाकारों ने एक अलग छाप छोड़ी। इसमें विशेष रूप से एक महाराष्ट्र की झांकी भी निकाली गई।  
