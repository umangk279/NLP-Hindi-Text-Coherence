गुजरात विधानसभा चुनाव के लिए प्रचार का आज अंतिम दिन था। डेढ़ महीने से चला आ रहा चुनाव प्रचार का शोर शाम 5 बजे थम गया। बीजेपी और कांग्रेस दोनों ही पार्टियों ने प्रचार के अंतिम दिन अपना पूरा जोर लगा दिया। गुजरात चुनाव के दूसरे और अंतिम चरण में 14 दिसंबर को 93 विधानसभा सीटों के लिए मतदान होना है। 
 गुजरात विधानसभा चुनाव का महासंग्राम अब आखिरी दौर में पहुंच गया है। राज्य में दूसरे चरण के मतदान में गुरुवार को 93 विधानसभा सीटों के लिए वोट डाले जाएंगे। मतदान से 39 घंटे पहले मंगलवार शाम पांच बजे प्रचार समाप्त हो गया। गुरुवार सुबह आठ बजे  से इन सीटों मतदान शुरु होगा।
आखिरी दिन तमाम राजनीतिक दलों ने मतदाताओं को लुभाने के लिए पूरी ताकत झोंक दी। बीजेपी की ओर से  पार्टी अध्यक्ष अमित शाह समेत तमाम बडे नेताओं ने  रैलियां की तो कांग्रेस की ओर से  भी पार्टी अध्यक्ष राहुल गांधी समेत कई नेताओं ने  प्रचार की कमान संभाली। 
प्रचार खत्म होने पर पीएम ने टवीट किया- हमारे विरोधियों ने गुजरात, गुजरात के विकास, और व्यक्तिगत तौर पर मेरे बारे में जो झूठ फैलाया है उसकी मैने कभी कल्पना नहीं की थी। इससे हर गुजराती का दुखी होना स्वाभाविक है। गुजरात के लोग विपक्ष के झूठ और नकारात्मकता का करारा जवाब देंगे। 
पीएम ने गुजरात के लोगों से भारी मतदान की भी अपील की। मैं गुजरात के अपने भाईयों और बहनों से अपील करता हूं कि वो 14 तारीख को रिकार्ड संख्या में मतदान करें। दरअसल पीएम ने गुजरात के दोनों चरणों में धुंआधार प्रचार किया जहां लोगों का भारी उत्साह देखने को मिला। 
जिन 93 विधानसभा सीटों पर वोट पडेंगे वहां दो  करोड़ 22 लाख से ज्यादा मतदाता  कुल 851 उम्मीदवारों की किस्मत का फैसला करेंगे। इनमें 69महिला उम्मीदवार हैं। पुरुष मतदाताओं की संख्या जहां एक करोड़ 15 लाख से कुछ ज्यादा है वही महिला मतदाता करीब  एक करोड़  07 लाख  से ज्यादा है। मतदान के लिए कुल 25 हजार  558 पोलिंग स्टेशन बनाए गए हैं जहां 28  हजार 114 ईवीएम का इस्तेमाल होगा।
सबसे ज्यादा 34 उम्मीदवार मेहसाणा सीट पर हैं जबकि सबसे कम 2 उम्मीदवार झालोड में है । बीजेपी ने  सभी 93 और कांग्रेस ने 91 सीटों पर उम्मीदवार उतारे हैं। बीएसपी  75, एनसीपी  28 और आप  8 सीटों पर चुनाव लड रही  है। लगभग सीटों पर बीजेपी और कांग्रेस के बीच सीधा मुकाबला है। जिन इलाकों में मतदान होगा उनमें उत्तरी गुजरात की 32 और मध्य गुजरात की 61 सीटें शामिल हैं।
चुनाव आयोग ने मतदान के लिए भारी सुरक्षा इंतजाम किए हैं। संवेदनशील और भीड भरे स्थानों की खास निगरानी होगी।  राज्य के अहम मुद्दों की बात करें तो गुजरात का विकास सबसे बडा मुद्दा है। पीएम ने खुद अपनी रैलियों में विकासवाद बनाम वंशवाद का मसला प्रमुखता से उठाया। इसके अलावा अराजकतावाद जातिवाद, राममंदिर पर कपिल सिब्बल की दलील और मणिशंकर अय्यर की टिप्पणी भी अहम चुनावी मुद्दे रहे। कुल मिलाकर  चुनाव के लिए तैयारियां पूरी हैं और अब सबकी नजरें मतदान पर हैं कि जनता क्या फैसला करती है ।
