बिहार में महागठबंधन ने सभी सीटो पर प्रत्याशिय़ों का ऐलान नही किया है जिसके चलते अभी भी इन दलों के बीच आपसी घमासान की खबरें सुर्खियां बटोर रही है... उधर कांग्रेस की ओर से राहुल गांधी और प्रियंका गांधी ने हरियाणा और उत्तर प्रदेश में प्रचार की कमान सम्भाली तो सीपीआई ने अपना धोषणा पत्र जारी कर दिया। हर गुजरते दिन के साथ सभी दलों का प्रचार अभियान और ज्यादा तेज़ होता जा रहा है। 
सत्ता पक्ष की ओर से चुनावी गतिविधियां जोरो पर हैं तो विपक्ष भी लगातार सियासी समर में अपने तरकश के तीर इस्तेमाल कर रहा है। सबसे पहले बात बिहार के महागठबंधन की। लंबे समय से जारी खींचतान और माथापच्ची के बाद शुक्रवार को पटना मे आयोजित प्रेस कांफ्रेस में महागठबंधन की ओर से उम्मीदवारों का एलान कर दिया। आरजेडी के तेजस्वी यादव ने उन सीटों का एलान किया जिस पर महागठबंधन में शामिल तमाम दल अपने अपने उम्मीदवार उतारेंगे। इस मौके पर तेजस्वी यादव ने कहा कि महागठबंधन अटूट है।
सीटों का एलान भले ही हो गया हो लेकिन अब भी कुछ सीटों पर उम्मीदवारों का एलान बाकी रह गया है। खबर तो ये भी है कि लालू के बडे बेटे तेज प्रताप टिकट बंटवारे से नाराज हैं और परिवार में खटपट चल रही है। उधर कांग्रेस अध्यक्ष राहुल गांधी शुक्रवार को हरियाणा में थे। राहुल गांधी ने हरियाणा के यमूनानगर में एक रोड-शो किया। राहुल ने एक रैली भी की जिसमें पार्टी को सत्ता में लाने की अपील की। 
कांग्रेस महासचिव और पूर्वी यूपी प्रभारी प्रियंका गांधी वाड्रा शुक्रवार को अयोध्या में थी। उन्होंने एक रोड शो किया और कांग्रेस प्रत्याशी निर्मल खत्री के समर्थन में जनसभा भी की। उन्होंने वादा किया कि सत्ता में आने पर न्याय योजना लागू की जाएगी।
वहीं प्रियंका के अयोध्या दौरे पर बीजेपी ने निशाना साधा है ।
इस बीच कांग्रेस ने बिहार, ओडिशा और उत्तर प्रदेश के लोकसभा सीटों के लिए उम्मीदवारों की एक और लिस्ट जारी कर दी है। इस लिस्ट में पूर्व लोकसभा अध्यक्ष मीरा कुमार को सासाराम से और सुपौल से मौजूदा सांसद रंजीत रंजन को टिकट दिया गया है। उधर, फिल्म अभिनेत्री उर्मिला मातोंडककर को कांग्रेस ने मुंबई नार्थ से मैदान में उतारा है। भारतीय कम्युनिस्ट पार्टी ने भी अपना घोषणा पत्र जारी कर दिया है। इसमें किसानों और कृषि विकास के लिए स्वामीनाथन समिति को लागू करने और युवाओं के लिए भगत सिंह राष्ट्रीय रोज़गार गारंटी कानून बनाने की बात की गयी है। 
इन सबके बीच नामांकन भरने का काम भी जारी है। ओडिशा में बीजेपी प्रवक्ता संबित पात्रा ने पुरी लोकसभा सीट से नामांकन दाखिल किया। नामांकन दाखिल करने के समय पात्रा के साथ पार्टी के कई नेता और कार्यकर्ता शामिल थे। इस मौके पर उन्होंने कहा कि ओडिशा में परिवर्तन की जरुरत है।
उधर कांग्रेस में शामिल हुए नेता हार्दिक पटेल तो तगडा झटका लगा है। गुजरात हाईकोर्ट ने 2015 में मेहसाणा में दंगा फैलाने के केस में हार्दिक पटेल को हुई सजा निरस्‍त करने की याचिका खारिज कर दी है। इसके चलते हार्दिक  लोकसभा चुनाव नहीं लड पाएंगे। कुल मिलाकर चुनावी गतिविधियां तेज है और नेता मतदाताओं के बीच पहुंचने में लगे हैं। 
