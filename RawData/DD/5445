कश्मीर को लेकर पाकिस्तान कितना ही झूठ फैलाने की कोशिश करे लेकिन ज़मीनी सच्चाई यही है कि जम्मू-कश्मीर में हालात अब सामान्य हैं. ज़्यादातर इलाकों से पाबंदियां हटा ली गई हैं, प्रशासन भी नागरिकों की मदद कर रहा है. इस बीच जम्मू-कश्मीर को दो केंद्र शासित क्षेत्रों में बांटे जाने पर उनके बीच बंटवारे पर गौर करने के लिए तीन सदस्यीय एक समिति गठित की गई है. 
जम्मू-कश्मीर में हालात सामान्य बने हुए हैं. कश्मीर में श्रीनगर के कुछ हिस्सों को छोड़कर सोमवार को राज्य के अधिकतर इलाकों से पाबंदियां हटा ली गई हैं. सरकारी दफ्तर खुले हैं और कर्मचारियों की उपस्थिति सामान्य है. समूची घाटी में लैंडलाइन टेलीफोन सेवा बहाल कर दी गई है.
जम्मू-कश्मीर प्रशासन लोगों की मदद के लिए तमाम कदम उठा रहा है. सरकार ने जम्मू-कश्मीर के सेब की सीधी खरीद करने और उत्पादकों को उनका भुगतान सीधे बैंक खाते के जरिए करने की घोषणा की है.
सेब के किसानों से खरीद का काम भारतीय राष्ट्रीय कृषि सहकारी विपणन संघ (नाफेड) द्वारा किया जाएगा. खरीद का काम 15 दिसंबर तक पूरा कर लिया जाएगा. सेब उत्पादकों से खरीद सीधे की जाएगी और राज्य प्रशासन यह सुनिश्चित करेगा कि डीबीटी के जरिए उनका भुगतान सीधे बैंक खाते में किया जाए. विभिन्न श्रेणियों के सेब का दाम मूल्य समिति द्वारा तय किया जाएगा. सरकार के फैसले का राज्य के लोग स्वागत कर रहे हैं.
राज्य के स्कूलों को भी आधुनिक बनाया जा रहा है. पुंछ जिले में सरकारी स्कूलों में छात्रों को स्मार्ट क्लास के जरिए आधुनिक तरीके से शिक्षा दी जा रही है. छात्र-छात्राएं यहां पर स्मार्ट क्लास में प्रोजेक्टर की मदद से विज्ञान विषय की पढ़ाई तो कर ही रहे हैं, इसके अलावा वे अन्य विषयों को भी आसानी से समझ पा रहे है.
इस बीच केंद्र सरकार ने जम्मू-कश्मीर को दो केंद्र शासित क्षेत्रों में बांटे जाने पर उनके बीच संपत्तियों और देनदारियों के बंटवारे पर गौर करने के लिए तीन सदस्यीय एक समिति गठित की है. ये दोनों केंद्र शासित क्षेत्र 31 अक्टूबर को अस्तित्व में आ जाएंगे. पूर्व रक्षा सचिव संजय मित्रा समिति के अध्यक्ष होंगे, जबकि सेवानिवृत्त आईएएस अधिकारी अरुण गोयल और भारतीय सिविल लेखा सेवा के सेवानिवृत्त अधिकारी गिरिराज प्रसाद गुप्ता उसके अन्य दो सदस्य होंगे.
 
