गृह मंत्री अमित शाह ने राज्यसभा में कश्मीर से विशेष दर्जा वापस लेने के संकल्प को सुचारू रूप से पास कराने के लिए उपराष्ट्रपति वेंकैया नायडू को बधाई दी। वहीं सूचना एवं प्रसारण मंत्री प्रकाश जावडेकर ने कहा- कश्मीर में है पूर्ण शांति. 
उपराष्ट्रपति एम वेकैंया नायडू के दो साल के कार्यकाल पर आधारित एक किताब ‘लिसनिंग, लर्निंग एंड लीडिंग’ का आज चेन्नई में केंद्रीय गृह मंत्री अमित शाह ने विमोचन किया। ‘लिसनिंग, लर्निंग एंड लीडिंग’ नाम की किताब में पिछले दो वर्षों के दौरान देश के सभी राज्यों और केंद्र शासित प्रदेशों में उपराष्ट्रपति के 330 सार्वजनिक कार्यक्रमों की कुछ झलकियां पेश की गई है।
इस मौके पर कार्यक्रम को संबोधित करते हुए उप-राष्ट्रपति ने कहा कि सीखना एक सतत प्रक्रिया है। आज दुनिया ग्लोबल विलेज बन गयी है। हम एलपीजी युग में जी रहे है। उदारीकरण, निजीकरण और वैश्वीकरण। जहां हर जगह प्रतिस्पर्धा है।
अमित शाह ने कहा कि राज्यसभा के सभापति के रुप में नायडू ने बेहतरीन काम किया है। शाह ने कहा कि ये विधि का विधान ही है कि जिस अनुच्छेद 370 को हटाने के लिए नायडू ने अपने छात्र जीवन में संघर्ष किया, उसे पारित करते वक्त नायडू ही राज्यसभा के सभापति थे।
इस मौके पर केंद्रीय सूचना एवं प्रसारण मंत्री प्रकाश जावडेकर ने बताया कि किताब में उपराष्ट्रपति जी के दो साल के कार्यकाल के 330 सार्वजनिक कार्यक्रमों की झलकियों का संग्रह है।
प्रकाश जावडेकर ने किताब विमोचन कार्यक्रम के दौरान कहा कि जम्मू-कश्मीर से 370 हटने के बाद वहां के लोगों को पूर्ण अधिकार मिलेगा। 
 प्रकाश जावडेकर ने कहा कि अनुच्छेद 370 हटाये जाने के बाद घाटी में पूर्णरुप से शांति है।
