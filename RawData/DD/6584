बांग्लादेश को 28 रन से हराकर सेमीफाइनल में पहुंची भारतीय टीम, बुमराह ने झटके 4 विकेट, हार के साथ बांग्लादेश प्रतियोगिता से हुआ बाहर। 
भारत और बांग्लादेश के बीच मुकाबले में भारतीय कप्तान विराट कोहली ने टॉस जीता और पहले बल्लेबाज़ी करने का फैसला किया। रोहित शर्मा और केएल राहुल ने टीम को अच्छी शुरुआत दी। रोहित शर्मा ने अपने शानदार फार्म को बरकरार रखते हुए अपना अर्धशतक पूरा किया। दूसरे छोर पर राहुल भी 50 रन बनाने में सफल रहे। रोहित का बल्ला इसके बाद भी चलता रहा और वो इस विश्वकप का अपना चौथा शतक पूरा करने में कामयाब रहे। लेकिन इसके फौरन बाद वो 104 रन बनाकर सौम्या सरकार की गेंद पर लिटन दास द्वारा कैच हो गए।  
के एल राहुल 77 रन बनाकर रुबेल हुसैन की गेंद पर विकेट के पीछे लपके गए। विराट कोहली 26 रन पर एक बडा शॉट लगाने की कोशिश में बाउंड्री के पास कैच हो गए। उसी ओवर में मुस्तफिज़ुर ने हार्दिक पांड्या को शुन्य पर ही स्लिप में कैच कराकर भारत को चौथा झटका दिया। धोनी और दिनेश कार्तिक आखिर के ओवरों में रन गति को तेज़ नहीं कर पाए। कार्तिक ने 8 तो वहीं धोनी ने 35 रन का योगदान दिया। भारत ने निर्धारित 50 ओवर में 9 विकेट के नुकसान पर 314 रन बनाए।
भारत के 315 रनों के लक्ष्य का पिछा करने उतरी बांग्लादेश की टीम के सलामी बल्लेबाजों ने एक अच्छी शुरुआत की कोशिश की लेकिन तमीम इकबाल 22 रन बना कर शमी का पहला शिकार बने। जबकि सौम्य सरकार 33 रन बना कर हार्दिक पांडया की गेंद पर कोहली के हाथों लपके गए। इसके बाद मुश्फिकुर रहीम ने शाकिब उल हसन के साथ मिलकर रनों की गति को बढाने की कोशिश की। रहीम को 24 के निजी स्कोर पर चहल ने चलता किया। 5वे नंबर पर बैटिंग करने आए लिटन दास 22 रन बना कर आउट हुए। दूसरे छोर पर शाकिब ने अपना अर्धशतक पूरा किया।
शाकीब को पांडया ने 66 के स्कोर पर आउट किया। इसके बाद शब्बीर रहमान और सैफुद्दीन ने 66 रनों की साझेदारी कर टीम को जीत के करीब लाने की कोशिश की लेकिन शब्बीर को वोल्ड कर बुमराह ने इस साझेदारी को तोड़ा। सैफुद्दीन ने तेजी से अर्धशतक पूरा करके टीम की जीत की उम्मीद को बनाए रखा।
बुमराह ने लगातार 2 गेंदों पर रुबेल हसन और मुस्तफिजुर रहमान को बोल्ड करके भारत को 28 रन से रोमांचक जीत दिला दी। सैफुद्दीन 51 रन बनाकर नाबाद रहे। इस जीत के साथ भारत ने सेमीफाइनल में जगह बना ली। बुमराह ने 4 जबकि हार्दिक पांडया ने 3 विकेट चटकाए।  
