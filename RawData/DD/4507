दिल्ली के भाजपा सांसदों समेत अनाधिकृत कॉलोनियों के आरडब्ल्यूए सदस्यों के प्रतिनिधिमंडल ने प्रधानमंत्री नरेंद्र मोदी से मुलाकात कर कैबिनेट के उस फैसले के लिए आभार व्यक्त किया जिसके तहत उन्हें मालिकाना हक मिलने का रास्ता साफ हुआ है. यानि अनधिकृत कॉलोनियों को नियमित करने के प्रस्ताव को मंज़ूरी. इस अवसर पर पीएम मोदी ने कहा कि उनकी सरकार 2014 से इसके लिए ऐसे रास्ते खोज रही थी लेकिन इन प्रयासों और प्रयोगों के उलझने के बाद आखिरकार अब ये बड़ा फैसला लिया गया है. 
दिल्ली की अनाधिकृत कॉलोनियों को अधिकृत किए जाने की कैबिनेट की मंज़ूरी से मिली राहत के बाद करीब 200 लोगों के एक प्रतिनिधिमंडल ने पीएम मोदी से मुलाकात कर उनका शुक्रिया अदा किया. इन अवसर पर प्रधानमंत्री ने आज़ादी के समय इन अनधिकृत कॉलोनियों में रह रहे शरणार्थियों की पीड़ा भरी कहानियों का भी ज़िक्र किया. पीएम ने मोदी कहा कि सरकार की नीतियों और निर्णयों से न सिर्फ लाखों लोगों की ज़िंदगी को नई राह मिलेगी बल्कि उनके सिर पर मंडराते अनजाने खतरों से निजात भी मिलेगी.
कैबिनेट ने पिछले महीने दिल्ली की 1,797 अनधिकृत कॉलोनियों में रहने करीब 40 लाख लोगों को मालिकाना हक देने के प्रस्ताव को मंज़ूरी दी थी. प्रधानमंत्री मोदी ने कहा कि इस ऐतिहासिक फैसले के पीछे सरकार का सबका साथ, सबका विकास और सबका विश्वास का मंत्र है. उन्होंने कहा कि इन कॉलोनियों को पहले नियमित करने की कोशिश ज़रूर की गई थी लेकिन आधे-अधूरे और बेमन से लेकिन अब उनकी सरकार ने अनिश्चता के इस बादल को टालने का काम किया है.
इस अवसर पर शहरी आवास मंत्री हरदीप पुरी ने लाखों लोगों की ज़िंदगी में खुशियों की नई रोशनी बिखेरने वाले इस ऐतिहासिक फैसले की विस्तृत जानकारी साझा की.
दिल्ली दशकों से बेघरों को सहारा और बसेरा देती आती है. अनाधिकृत कॉलोनियां ऐसे लोगों को सिर छुपाने के लिए आसानी से एक अदद छत मुहैया कराती रही हैं. लेकिन अक्सर देखा गया है यहां रहने वालों की ज़िंदगियां सुविधाओं के अभाव की भूलभुलैया में गुम हो जाया करती थी. सरकार के अब इस बड़े फैसले न सिर्फ आशियानों पर छाए अनिश्चितता और खौफ के बादल छटेंगे, बल्कि बेहतर टाउन प्लानिंग का रास्ता भी साफ होगा.
