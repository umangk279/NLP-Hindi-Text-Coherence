पुणे में भारी बारिश से बाढ़ जैसे हालात, अब तक 11 की मौत, शहर के स्कूल-कॉलेज बंद, एनडीआरएफ बड़े पैमाने पर चला रही है राहत और बचाव कार्य. 
पुणे शहर में बुधवार से जारी भारी बारिश ने जनजीवन पर व्यापक प्रभाव डाला है। कई जगहों पर पेड़ और पोल गिरते देखे गए जिसकी वजह से गाड़ियां क्षतिग्रस्त हो गईं। वहीं, लगातार हो रही मूसलाधार बारिश के कारण देर रात कटराज कनाल की दीवार टूटने के कारण 5 लोगों की जान चली गई। इसके साथ ही अलग-अलग हादसों में अब तक 11 लोगों की मौत हो चुकी है।
आशंका जताई गई है कि यह आंकड़े अभी और भी बढ़ सकते हैं। हालात को देखते हुए एनडीआरएफ की तीन टीमें भेजी गई हैं जो राहत और बचाव कार्य में जुट गई हैं। एक नाले में 5 लोग बह गए जिनमें से 3 के शव बरामद कर लिए गए हैं। एनडीआरएफ ने बुधवार रात को कई इलाकों लोगों को सुरक्षित निकाला। वहीं, सड़कों पर भारी कीचड़ जमा होने के कारण ट्रैफिक निकलने में समस्या हो रही है।
खड़गवासला बांध से सुबह और पानी छोड़े जाने का फैसला किया गया है। कटराज टनल को लोगों के लिए खोल दिया गया है लेकिन उनसे सावधानी बरतने को कहा गया है। वहीं, शहर की कई तहसीलों में स्कूल-कॉलेजों में गुरुवार को छुट्टी कर दी गई है।
