संसद का शीतकालीन सत्र 15 दिसंबर से शुरू होगा. यानि गुजरात विधानसभा चुनाव के लिए 14 दिसंबर को होने वाले दूसरे और अंतिम चरण के मतदान के एक दिन बाद. केंद्र सरकार की ओर से शुक्रवार को इस बाबत औपचारिक घोषणा कर दी गई है. इसके मुताबिक शीतकालीन सत्र 5 जनवरी तक चलेगा. 
 संसद के शीतकालीन सत्र पर सभी कयासों को विराम देते हुए सरकार ने इसकी तारीखों की घोषणा कर दी. शुक्रवार को संसदीय मामलों की कैबिनेट बैठक में शीतकालीन सत्र को 15 दिसंबर से शुरू करने का फ़ैसला किया गया, जो 5 जनवरी तक चलेगा. इस दौरान संसद की कुल 14 बैठकें होंगी और शनिवार रविवार को छोड़कर केवल दो दिन यानि 25 और 26 दिसंबर को छुट्टियां रहेंगी. सीसीपीए की बैठक के बाद संसदीय कार्य मंत्री अनंत कुमार ने बताया कि सरकार हर मुद्दे पर चर्चा के लिए तैयार है.
