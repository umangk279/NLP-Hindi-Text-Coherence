भारतीय मुक्केबाज़ एमसी मैरीकॉम ने 23वें प्रेसिडेंट्स कप के 51 किग्रा वर्ग में स्वर्ण पदक जीत लिया है. इंडोनेशिया में आयोजित प्रतियोगिता के फाइनल मुकाबले में मैरीकॉम ने ऑस्ट्रेलिया की एप्रिल फ्रैंक्स को 5-0 से हराया. 
छह बार की वर्ल्ड चैम्पियन मैरीकॉम ने इस साल मई में इंडिया ओपन बॉक्सिंग टूर्नामेंट में भी स्वर्ण जीता था. हालांकि इसके बाद उन्होंने एशियन चैम्पियशिप में हिस्सा नहीं लिया था. उन्होंने प्रेसिंडेट कप में ओलिंपिक की तैयारियों के लिए हिस्सा लिया.
महिला विश्व बॉक्सिंग चैम्पियनशिप 7 सितंबर से 21 सितंबर तक रूस में होगी. मैरीकॉम की नज़र 2020 टोक्यो ओलिंपिक में क्वालिफाई करने पर होगी. मैरीकॉम ने 2012 लंदन ओलिंपिक में कांस्य पदक जीता था. एशियन गेम्स में उनके नाम एक स्वर्ण और एक कांस्य पदक है. कॉमनवेल्थ गेम्स में भी उन्होंने एक स्वर्ण जीता है.
पुरुषों की 49 किलोवर्ग स्पर्धा में भारत के नीरज स्वामी ने स्वर्ण पदक जीता. ये नीरज के करियर का पहला स्वर्ण पदक है. अनंत प्रह्लाद ने 52 किलोवर्ग में स्वर्ण जीता. वहीं गौरव बिधूड़ी को 56 किलोवर्ग के फ़ाइनल में हार का सामना करना पड़ा.
