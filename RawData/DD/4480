भाजपा के इंकार के बाद महाराष्ट्र में सरकार गठन पर सस्पेंस बरकरार.. शिवसेना अब भी मुख्यमंत्री पद के लिए अड़ी, समर्थन के मुद्दे पर आज दोपहर 4 बजे कांग्रेस और एनसीपी के बीच होगी अहम बैठक।  
महाराष्ट्र में भाजपा और शिवसेना गठबंधन की जीत को 15 दिन से ज़्यादा समय बीत चुका है लेकिन राज्य में नई सरकार का गठन नहीं हुआ है। पिछले दो दिनों में राज्य में तेज़ी के साथ नए राजनैतिक घटनाक्रम सामने आ रहे हैं। कल शाम भाजपा का इंनकार हुआ तो शिवसेना को राज्यपाल ने सरकार गठन के लिए बुलाया। आखिर कैसे बनेगी सरकार और किस राजनैतिक दल का होगा मुख्यमंत्री ? ये सवाल इसलिए महत्वपूर्ण है क्योंकि आज शिवसेना, एनसीपी और कांग्रेस पार्टी की अलग-अलग बैठकें का दौर चल रहा है। ऐसे में सभी की नजरें इन तीनों दल पर हैं। 
शिवसेना के पास 56 विधायक हैं। चूंकि शिवसेना अकेले सरकार बनाने की हालत में नहीं है इसलिए उसे एनसीपी के 54 विधायकों का साथ तो चाहिए ही, कांग्रेस के 44 विधायकों की भी जरूरत होगी। क्या शिवसेना का मुख्यमंत्री राज्य में दूसरे दलों को स्वीकार होगा....क्या कांग्रेस-एनसीपी शिवसेना को समर्थन देंगे?  
एनसीपी अध्यक्ष शरद पवार ने आज कोर ग्रुप की बैठक बुलाई जिसमे अजित पवार, सुप्रिया सुले समेत कई नेता मौजूद थे। एनसीपी ने कहा है कि उनकी पार्टी का रूख कांग्रेस के फ़ैसले पर निर्भर करता है। नवाब मलिक ने कहा कि एनसीपी-कांग्रेस ने राज्य में साथ मिलकर चुनाव लड़ा है ऐसे में सरकार गठन को लेकर शिवसेना को समर्थन देने या नहीं देने का फ़ैसला भी दोनों ही दल संयुक्त रूप से करेंगे। 
