देश भर में आस्था और भक्ति के साथ रामनवमी का पर्व मनाया जा रहा है। रामनवमी हर साल चैत्र महीने की शुक्ल पक्ष की नवमी तिथि को मनाई जाती है। मंदिरों में उमड़ा श्रद्धालुओं का सैलाब।  राष्ट्रपति और प्रधानमंत्री ने देशवासियों को दी बधाई। 
 
आज रामनवमी है। देश भर में आस्था और भक्ति के साथ यह त्योहार मनाया जा रहा है। मंदिरों को फूलों से सजाया गया है। मंदिरों में पूजा-अर्चना करने के लिए श्रद्धालुओं का सैलाब उमड़ पड़ा है। धार्मिक मान्यताओं के अनुसार आज के दिन भगवान श्री राम का जन्म हुआ था। यह पर्व चैत्र मास के शुक्ल पक्ष की नवमी को मनाया जाता है। इसके साथ आज ही चैत्र नवरात्र का समापन भी है।
 
 राष्ट्रपति राम नाथ कोविन्द और प्रधानमंत्री नरेंद्र मोदी ने राम नवमी पर सभी देश-वासियों को बधाई दी है। अपने एक ट्वीट संदेश में राष्ट्रपति ने कहा कि राम नवमी के अवसर पर सभी देश-वासियों को बधाई और हार्दिक शुभ-कामनाएं। भगवान राम का जीवन अपने आप में ही एक संदेश है। आइए न्‍यायप्रियता और सत्‍य के मार्ग पर चलने के उनके संदेश का पालन करें और अपने समाज में भाई-चारा बढाएं। 
