विदेश मंत्री एस जयशंकर दो दिवसीय यात्रा पर भूटान पहुंच गए है । विदेश मंत्री बनने के बाद उनकी यह पहली विदेश यात्रा है। 
विदेश मंत्रालय के प्रवक्ता रवीश कुमार ने बताया कि यात्रा के दौरान विदेश मंत्री भूटान के प्रधानमंत्री लोटेय शेरिंग से मुलाकात करेंगे। भूटान के नरेश जिग्मे खेशर नामग्याल वांगचुक से भी उनकी बातचीत होगी। वह भूटान के अपने समकक्ष टांडी दोरजी से भी मिलेंगे। उनकी यात्रा इस परंपरा के अनुरूप है कि भारत अपने करीबी मित्र एवं पड़ोसी भूटान के साथ द्विपक्षीय संबंध को महत्व देता है।
भूटान, भारत का करीबी सहयोगी  है और पिछले कुछ वर्षों में दोनों देशों के बीच द्विपक्षीय संबंध नयी ऊंचाइयों पर पहुंचा है । विदेश मंत्रालय के मुताबिक भारत और भूटान के अनूठे और सदाबहार संबंध हैं। यह आपसी भरोसे, सद्भावना और आपसी समझ पर आधारित है । यात्रा के दौरान, दोनों देशों के बीच आगामी उच्च स्तरीय आदान-प्रदान, आर्थिक विकास और पनबिजली सहयोग सहित द्विपक्षीय संबंधों पर चर्चा होगी।
 
