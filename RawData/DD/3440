चीफ ऑफ डिफेंस स्टाफ जनरल बिपिन रावत ने आतंकवाद पर पाकिस्तान को दी कड़ी चेतावनी, कहा अगर आर्थिक एवं राजनयिक कदम विफल रहे तो भारत करेगा निर्णायक कार्रवाई।   
दिल्ली में आयोजित प्रतिष्ठित रायसीना डायलॉग में वैश्विक चुनौतियों और भारत की भूमिका को लेकर चर्चा हो रही है। सम्मेलन के आखिरी दिन सीडीएस जनरल बिपिन रावत ने कहा कि आतंकवाद के खिलाफ लड़ाई अभी ख़त्म नहीं हुई है। जनरल रावत ने कहा कि जब तक हम आतंकवाद की जड़ तक नहीं पहुंच जाते तब तक हमें यह लड़ाई जारी रखनी पड़ेगी। 
सीडीएस जनरल बिपिन रावत ने आतंकवाद पर पाकिस्तान को चेतावनी दी है कि अगर आर्थिक एवं राजनयिक कदम आतंक को उसके समर्थन को रोकने में कामयाब नहीं होते हैं तो ऐसे में भारत को कड़े कदम उठाने पड़ सकते हैं। 
नौसेना प्रमुख एडमिरल करमबीर सिंह ने कहा है कि हिन्द महासागर क्षेत्र में चीनी नौसेना की मौजूदगी तेजी से बढ़ रही है और भारतीय नौसना मिशन आधारित तैनाती के माध्यम से उनपर नजर रख रही है। दिल्ली में जारी 'रायसीना डायलॉग' में कल पैनल चर्चा के दौरान उन्होंने कहा कि ऐसी घटनाएं भी हुई हैं जब पीपुल्स लिबरेशन आर्मी (पीएलए) के जहाज भारत के अनन्य आर्थिक क्षेत्र में घुस आए हैं और नौसेना ने कहा है कि यह भारत के हितों को प्रभावित करता है। 
