वंदे भारत मिशन और ऑपरेशन समुद्र सेतु  के तहत विदेशों में फंसे भारतीयों को स्वदेश लाने की प्रक्रिया जारी, आईएनएस जलाश्व 700 भारतीयों को लेकर मालदीव से आज पहुंचा तमिलनाडु के तूतीकोरिन। नैरोबी, कुवैत, जिबूती, फ्रैंकफर्ट, हो-चि- मिन्ह शहर और जेद्दाह से 910 फंसे हुए भारतीयों को लाया गया भारत. 
विदेशों में फंसे भारतीयों की घर वापसी के लिए चल रहे सेतु अभियान के तहत रविवार को नौसेना का जहाज जलाश्व तमिलनाडु के तुतीकोरिन पर 700 यात्रियों को लेकर पहुंचा। ये सभी लोग मालदीव में फंसे थे। वापस आए यात्रियों का कोविड-19 के लक्षण का परीक्षण किया गया और अप्रवासन प्रकिया को पूरा करने के बाद उनके सामान को सेनेटाइज किया गया। तूतीकोरिन पहुंचने के बाद विभिन्न क्षेत्रों से संबंध रखने वाले यात्रियों को राज्य सरकार द्वारा मुहैया कराई गई बस से उनके संबंधित जिलों में भेजा गया।
तमिलनाडु के करीब 508 और आंध्र-प्रदेश, ओडिशा और उत्तर प्रदेश के करीब 192 यात्रियों को 7 दिन के आइसोलेशन कैंप में भेजा जाएगा। हालांकि, कोविड-19 का परीक्षण दो बार निगेटिव आने के बाद उन्हें उनके मूल स्थान पर भेजने की मंजूरी दे दी जाएगी। समुद्र सेतु अभियान के तहत भारतीयों की घर वापसी का यह चौथा प्रयास है।
वंदे भारत मिशन  के तहत भी विदेशों में फंसे भारतीयों को वापस लाया जा रहा है। मस्कट और कुवैत से कई उड़ानों को संचालन देश के विभिन्न हिस्सों में किया गया। मस्कट से उड़ान भरने वाले यात्रियों में  भुवनेश्वर, कन्नूर और चेन्नई के लोग शामिल हैं। वंदेभारत मिशन के दूसरे चरण के तहत यह अंतिम उड़ान होगी।
इसके अलावा कुवैत से एक विमान ने उड़ान भरी है। जो 130 यात्रियों को लेकर दिल्ली और लखनऊ पहुंचेगा।
