World Cup 2019: आईसीसी क्रिकेट विश्व कप 2019 कल यानी गुरुवार से शुरू हो रहा है जिसका पहला मैच मेज़बान इंग्लैंड और दक्षिण अफ्रीका के बीच खेला जाएगा। 
कल यानी गुरुवार से आईसीसी क्रिकेट विश्व कप 2019 शुरू हो रहा है जिसका पहला मैच मेज़बान इंग्लैंड और दक्षिण अफ्रीका की टीम के बीच खेला जाएगा। डेल स्टेन की फिटनेस दक्षिण अफ्रीका के लिए चिंता का विषय बनी हुई है। ऐसे में इंग्लैंड के विस्फोटक बल्लेबाज़ों से निपटने का दारोमदार लुंगी एनगिडी और कगिसो रबाडा पर रहेगा।  
ये विश्व कप ऐसे समय पर हो रहा है जब मेज़बान इंग्लैंड की टीम शानदार फॉर्म में है और उन्हें ख़िताब जीतने का प्रबल दावेदार माना जा रहा है। 2015 के विश्व कप में तीन बार की उपविजेता इंग्लैंड ग्रुप स्टेज में ही बाहर हो गई थी लेकिन उसके बाद से कप्तान इयॉन मॉर्गन और कोच ट्रेवर बेलिस के मार्गदर्शन में टीम का प्रदर्शन शानदार रहा है। फिलहाल इंग्लैंड की टीम वनडे क्रिकेट की सबसे दमदार टीम है।   
वहीं फाफ दू प्लेसि के नेतृत्व में दक्षिण अफ्रीका की टीम ने प्रयोग करने और आक्रामक खेल दिखाने की कोशिश की है। अगर दक्षिण अफ्रीका को इंग्लैंड को मात देनी है तो उन्हें अपनी पूरी ताकत झोंकनी होगी। दक्षिण अफ्रीका के लिए अच्छी बात ये है कि इंग्लैंड, ऑस्ट्रेलिया या भारत की तरह वे चर्चा का केन्द्र नहीं है जिससे उन पर दबाव कम होगा।
ये देखना रोचक होगा कि अगर स्टेन नहीं खेलते हैं तो उनकी जगह किस गेंदबाज़ को उतारा जाता है।  वॉर्म मैच में इंग्लैंड को ऑस्ट्रेलिया के खिलाफ मात खानी पड़ी थी लेकिन उन्होंने अफगानिस्तान को हराने में कामयाबी पाई। वहीं दक्षिण अफ्रीकी टीम ने श्रीलंका को मात दी और वेस्टइंडीज़ के खिलाफ उनका मैच रद्द हो गया। उस मैच में हाशिम आमला ने अच्छे हाथ दिखाए थे। 
 
