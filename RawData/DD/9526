चुनावी गतिविधियों की बात करें तो चुनाव आयोग की ओर से मध्यप्रदेश और मिज़ोरम विधानसभा चुनाव के लिए अधिसूचना जारी करने के साथ ही इन दोनों राज्यों में भी सियासी गतिविधियां तेज हो गई हैं. उधर दो वरिष्ठ नेताओं दिग्विजय सिंह और ज्योतिरादित्य सिंधिया के बीच गुरुवार को हुई कथित तकरार के बाद जारी संकट को टालने की कोशिशें जारी हैं. इस बीच छत्‍तीसगढ़ विधानसभा चुनाव के दूसरे और अंतिम चरण के लिए नामांकन भरने का काम पूरा हो गया है. 
पांच राज्यों का सियासी घमासान लगातार जोर पकड़ता जा रहा है. चुनाव आयोग की ओर से मध्यप्रदेश और मिज़ोरम विधानसभा चुनाव के लिए अधिसूचना जारी करने के साथ ही इन दोनों राज्यों में भी सियासी गतिविधियां तेज हो गई हैं. मध्यप्रदेश की 230 और मिज़ोरम की 40 विधानसभा सीटों पर अधिसूचना जारी होने के साथ ही नामांकन दाखिल करने की प्रक्रिया शुरू हो गई. दोनों राज्यों में 28 नवंबर को चुनाव होंगे. मध्यप्रदेश के लिए शुक्रवार को बीजेपी ने 177 उम्मीदवारों के नाम की सूची जारी की है.
मुख्यमंत्री शिवराज सिंह चौहान अपने गृहक्षेत्र बुधनी विधानसभा सीट से चुनाव लड़ेंगे. मध्यप्रदेश सरकार में मंत्री नरोत्तम मिश्र को दतिया और यशोधरा राजे सिंधिया को शिवपुरी से प्रत्याशी बनाया गया है. पार्टी की सूची में 30 से ज्यादा विधायकों का टिकट काट दिया गया है, जिसमें से तीन मंत्री भी शामिल हैं. हालांकि दो मंत्रियों गौरी शंकर शेजवार और हर्ष सिंह के बेटों को टिकट दिया गया है. एक और मंत्री ललिता यादव का क्षेत्र बदल दिया गया है. खजुराहो और देवास के सांसद भी विधानसभा का चुनाव लड़ेंगे.
बीजेपी में शामिल हुए कांग्रेस सांसद प्रेमचंद गुड्डू
इस बीच पूर्व कांग्रेस सांसद प्रेमचंद गुड्डू बीजेपी में शामिल हो गए हैं. दिल्ली में पार्टी महासचिव कैलाश विजयवर्गीय की मौजूदगी में उन्होंने बीजेपी की सदस्यता ली. पार्टी का कहना है कि इससे उसे राज्य में मजबूती मिलेगी.
मध्यप्रदेश में बीजेपी में टिकट बंटवारा हो रहा है तो कांग्रेस ने भी अपने उम्मीदवारों की एक सूची जारी कर दी है.
उधर दो वरिष्ठ नेताओं दिग्विजय सिंह और ज्योतिरादित्य सिंधिया के बीच गुरुवार को हुई कथित तकरार के बाद जारी संकट को टालने की कोशिशें जारी हैं. झगड़ा इतना ज्यादा बढ़ गया है कि इसे निपटाने के लिए दिल्ली में बैठकों का दौर जारी है. गुरुवार को 10 जनपथ पर कांग्रेस कोर कमेटी की बैठक हुई, जिसमें मल्लिकार्जुन खडगे, अहमद पटेल और अशोक गहलोत ने भी शिरकत की. बैठक में इस घमासान का हल निकालने पर माथापच्ची हुई. हालांकि कांग्रेस मतभेद से इंकार कर रही है. वहीं बताया जा रहा है कि राजस्थान में भी उम्मीदवारों का चयन कांग्रेस के लिए बड़ी सिरदर्दी बन गया है. पार्टी का कहना है कि दिवाली के बाद इस पर फैसला होगा.
उधर राजस्थान में चुनाव से पहले बीजेपी का बूथ महासंपर्क अभियान जोश-शोर से चल रहा है. केंद्रीय मंत्री और राजस्थान के प्रभारी प्रकाश जावडेकर की अगुवाई में जयपुर में पार्टी के तमाम पदाधिकारियों ने मंदिर में पूजा-पाठ के साथ अभियान की शुरुआत की. इस दौरान पार्टी के नेता हर विधानसभा क्षेत्र में घर-घर जाकर जनसंपर्क करेंगे और लोगों को भाजपा सरकार की उपलब्धियों के बारे में बताएंगे.
इस बीच छत्‍तीसगढ़ विधानसभा चुनाव के दूसरे और अंतिम चरण के लिए नामांकन भरने का काम पूरा हो गया है. इस चरण में 72 सीटों के लिए चुनाव होने हैं. छत्तीसगढ़ की 90 विधानसभा सीटों के लिए दो चरणों में 12 और 20 नवंबर को मतदान होना है.
