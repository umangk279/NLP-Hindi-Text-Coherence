हिमाचल प्रदेश के नूरपुर में स्कूल बस के खाई में गिरने से 27 बच्चों समेत 30 लोगों की मौत, मारे गए सभी बच्चे एक प्राइवेट स्कूल की प्राइमरी कक्षा के थे छात्र, राष्ट्रपति और प्रधानमंत्री ने जताया शोक 
हिमाचल प्रदेश के कांगड़ा ज़िले में एक स्कूल बस के खाई में गिरने से 27 बच्चों समेत 30 लोगों की मौत हो गई है। ये हादसा तब हुआ जब नूरपुर के पास पठानिया मेमोरियल स्कूल की एक बस 200 फ़ीट गहरी खाई में जा गिरी। मरने वालों में ज़्यादातर प्राथमिक कक्षाओं के छात्र थे। 
घायलों को नूरपुर और पठानकोट के अस्पतालों में भर्ती कराया गया है। हिमाचल प्रदेश के मुख्यमंत्री जयराम ठाकुर ने इस हादसे पर गहरा दुख जताते हुए मैजिस्ट्रेट जांच के आदेश दे दिये हैं। मुख्यमंत्री ने खाद्य और नागरिक आपूर्ति मंत्री किशन कपूर को घटनास्थल का दौरा करने का निर्देश दिया। उन्होंने मृतकों के परिजनों के लिए पांच लाख रुपये की मुआवज़ा राशि की घोषणा की साथ ही कहा कि राज्य सरकार पीड़ित परिवारों की मदद के लिए हर संभव कदम उठाएगी।
राष्ट्रपति राम नाथ कोविंद और प्रधानमंत्री नरेन्द्र मोदी ने हिमाचल प्रदेश के कांगड़ा में हुए हादसे में हुई मौतों पर गहरा शोक जताया है। राष्ट्रपति ने ट्वीट किया - कांगड़ा, हिमाचल प्रदेश में हुई स्कूल बस दुर्घटना के बारे में जानकर बहुत दुख हुआ है। मेरी संवेदनाएं और प्रार्थनाएं शोकाकुल परिवारों तथा घायल हुए लोगों के साथ हैं। प्रधानमंत्री नरेन्द्र मोदी ने ट्वीट किया - हिमाचल प्रदेश के कांगड़ा में बस दुर्घटना में हुई मौतों के बारे में जानकर गहरा दुख हुआ है। जिन लोगों ने अपने प्रियजनों को खो दिया है उनके प्रति मेरी गहरी संवेदनाएं।
केन्द्रीय स्वास्थ्य मंत्री जे पी नड्डा ने ट्वीट किया - हिमाचल के मलकवाल, काँगड़ा में हुई स्कूल बस दुर्घटना में बच्चों की मृत्यु की सूचना से बहुत व्यथित हूँ। ईश्वर इस संकट की घड़ी में परिजनों को शक्ति दें। मैं घायलों के जल्दी स्वस्थ होने की कामना करता हूँ। हिमाचल के मुख्यमंत्री जयराम ठाकुर से बात कर दुर्घटना की विस्तृत जानकारी ली और दुर्घटना में घायल हुए लोगों को तुरंत अच्छी से अच्छी स्वास्थ्य सहायता मिल सके इस संदर्भ में PGI चंडीगढ़ के अधिकारियों को आवश्यक निर्देश दिए।
