भारतीय जनता पार्टी ने कांग्रेस को उसके संविधान बचाओ अभियान के लिए जमकर घेरा. भाजपा अध्यक्ष अमित शाह ने कांग्रेस पर हमला बोलते हुए कहा कि राहुल गांधी संविधान बचा रहे हैं या साम्राज्य. क्योंकि पार्टी ने अनेक बार न्यायपालिका, सेना, चुनाव आयोग, सीएजी, संसद जैसी संस्थाओं को कमजोर करने का प्रयास किया है. 
सोमवार को कांग्रेस अध्यक्ष राहुल गांधी ने संविधान बचाओ अभियान की शुरुआत करते हुए जहां भाजपा और मोदी सरकार पर निशाना साधा तो भाजपा अध्यक्ष अमित शाह ने पलटवार करते हुए कहा कि राहुल गांधी संविधान बचा रहे हैं या साम्राज्य. अमित शाह ने अपने फेसबुक पेज पर कांग्रेस को समाज को बांटने वाली पार्टी बताते हुए लिखा, यह हास्यास्पद है कि जिस पार्टी ने अनेक बार न्यायपालिका, सेना, चुनाव आयोग, सीएजी, संसद जैसी संस्थाओं को कमजोर करने का प्रयास किया हो, वह आज "प्रजातंत्र खतरे में है" की दुहाई दे रही है. बाबासाहेब द्वारा दिया गया भारत का संविधान अत्यधिक मजबूत और परिपक्व है और जनता की अदालत में फेल होने के बाद कांग्रेस द्वारा इसके खिलाफ किया जा रहा प्रचार सिर्फ एक परिवार की राजनीतिक साख को बचाने का एक झूठा प्रचार है.
कांग्रेस पार्टी के संविधान बचाओ अभियान को हास्यास्पद बताते हुए अमित शाह ने कहा, कांग्रेस ने एक बार फिर से देश में घृणा और विद्वेष की राजनीति शुरू की है. प्रधानमंत्री नरेंद्र मोदी जी के लिए राहुल गांधी जिस तरह की शब्दावली का प्रयोग कर रहे हैं, वह न सिर्फ प्रधानमंत्री पद की गरिमा का अनादर है बल्कि उनकी स्वयं की बौखलाहट का परिचायक भी है. राहुल गांधी द्वारा लगातार किया जा रहा मोदी विरोध आज देश विरोध का रूप ले रहा है. भाजपा ने कांग्रेस के अभियान को बाबासाहेब का भी अपमान करार दिया.
गौरतलब है कि सोमवार को कांग्रेस ने संविधान बचाओ अभियान शुरू किया. दिल्ली के तालकटोरा स्टेडियम में हुई रैली में राहुल गांधी ने सरकार की नीतियों पर सवाल खड़े किए.
कुल मिलाकर ‘संविधान’ बाबासाहेब की राष्ट्र को बड़ी देन है और इस पर सियासत को कहीं से भी जायज नहीं ठहराया जा सकता.
