बीसीसीआई ने ऑस्ट्रेलिया के खिलाफ होने वाली वनडे सीरीज के लिए महिला क्रिकेट टीम किया ऐलान, मिताली राज संभालेंगी टीम की कमान, चोटिल तेज गेंदबाज़ गोस्वामी की जगह सुकन्या परिदा को टीम में मिली जगह, वडोदरा में 12 से 18 मार्च तक खेली जाएंगी तीन वनडे मैचों की प्रतियोगिता। 
ऑस्ट्रेलिया के खिलाफ होने वाली वनडे सीरीज के लिए भारतीय महिला क्रिकेट टीम की घोषणा कर दी गई है। बीसीसीआई की अखिल भारतीय महिला चयन समिति ने एक प्रेस विज्ञप्ति के जरिए बताया कि टीम की कप्‍तान मिताली राज होंगी। हरमनप्रीत को उपकप्‍तान बनाया गया है। ऑस्‍ट्रेलिया के खिलाफ तीन वनडे मैचों की ये सीरीज वडोदरा में खेली जाएगी। ये सीरीज आईसीसी महिला चैम्पियनशिप 2017-2020 का हिस्सा है। दोनों टीमों के बीच वनडे सीरीज का पहला मैच 12 मार्च को खेला जाएगा। इसके बाद, दूसरा मैच 15 मार्च को और तीसरा मैच 18 मार्च को खेला जाएगा। बोर्ड के अनुसार, इस सीरीज के बाद दोनों टीमों के बीच टी-20 सीरीज भी खेली जाएगी। इसके लिए भारतीय टीम की घोषणा बाद में की जाएगी।
