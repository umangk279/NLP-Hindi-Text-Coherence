देश में उच्च शिक्षा हासिल करने वाले छात्रों की तादाद 2017 में 3 करोड़ 57 लाख तक पहुंच गई है, जो 2014 के मुकाबले करीब 35 लाख अधिक है।  दिल्ली में उच्च शिक्षा पर जारी वार्षिक रिपोर्ट के मुताबिक उच्च शिक्षा में सकल नामांकन अनुपात पहली बार 25 फीसदी से अधिक हुआ है। मानव संसाधन विकास मंत्री प्रकाश जावडेकर ने रिपोर्ट जारी करते हुए कहा कि सरकार का लक्ष्य उच्च शिक्षा में सकल नामांकन अनुपात 2022 तक बढ़ाकर 30 फीसदी करने का है। 
मानव संसाधन विकास मंत्रालय की ओर से उच्च शिक्षा पर जारी वार्षिक रिपोर्ट के मुताबिक हालिया वर्षों में देश में उच्च शिक्षा की स्थिति में काफी सुधार देखने को मिला है। रिपोर्ट के मुताबिक 2017 में देश में उच्च शिक्षा हासिल करने करने वाले छात्रों की संख्या 3 करोड़ 57 लाख तक पहुंच गई है। 2014 में ये संख्या 3 करोड़ 23 लाख थी, यानि उच्च शिक्षा हासिल करने वाले छात्रों की संख्या में पिछले 3 साल में करीब 35 लाख की वृद्धि हुई है।
उच्च शिक्षा में लड़कियों की तादाद 46.8 फीसदी है, यानि प्रति 100 लड़कों पर लड़कियों की संख्या बढ़कर 94 तक पहुंच गई है। वहीं उच्च शिक्षा में सकल नामांकन अनुपात यानि जीईआर 2017 में बढ़कर 25.2 फीसदी हो गया है। 2014 में ये अनुपात 23 फीसदी था।
रिपोर्ट के मुताबिक 2017 में देश में विश्वविद्यालयों की संख्या 864, कॉलेजों की संख्या 40,026 और स्टैंड अलोन संस्थानों की संख्या 11,669 है। उच्च शिक्षण संस्थानों में शिक्षकों की कुल संख्या 13 लाख 65 हजार 786 है, जिनमें महज 40.6 फीसदी महिलाएं हैं।
भारत में पढ़ रहे विदेशी छात्रों की संख्या 47 हजार 575 है। ये छात्र दुनिया के 162 देशों से आते हैं। विदेशी छात्रों में सबसे अधिक 23.6 फीसदी नेपाल से आते हैं, जबकि 9.3 फीसद अफगानिस्तान से और 4.8 फीसदी भूटान से आते हैं।
