बजट से देश के हर आम-ओ-खास को उमीदें लगी रहती हैं...सरकार भी इन उमीदों से रूबरू होने के प्रयास कर रही है... इसी के तहत प्रधानमंत्री नरेंद्र मोदी ने आज जाने-माने अर्थशास्त्रियों और विभिन्न क्षेत्रों के उद्योगपतियों से नीति आयोग में मुलाकात की। बैठक में प्रधानमंत्री नरेंद्र मोदी ने भारत को पांच ट्रिलियन डालर इकानमी का लक्ष्य हासिल करने के लिए  सभी को दृढता के साथ प्रयास करने का आह्वान किया।  
प्रधानमंत्री नरेंद्र मोदी ने वित्त वर्ष 2020-21 के आम बजट से पहले अर्थशास्त्रियों और विभिन्न क्षेत्रों के विशेषज्ञों के साथ नीति आयोग में गुरूवार को आर्थिक वृद्धि को गति देने के उपायों और अर्थव्यवस्था की स्थिति पर बैठक की। अर्थव्यवस्था से जुड़े मसलों के समाधान के लिए केंद्र सरकार लगातार विभिन्न पक्षों के साथ विमर्श की प्रक्रिया को आगे बढ़ा रही है.. 6 जनवरी को भी प्रधानमंत्री ने उद्योग जगत के दिग्गजों के साथ बैठक की थी और किर्लोस्कर ग्रुप के शताब्दी समारोह में भी शामिल हो अर्थव्यवस्था को लेकर केंद्र के प्रयासों की तस्वीर पेश की थी..इन सभी अहम अवसरों पर पीएम ने अर्थव्यवस्था की मज़बूती और निवेश के अवसरों को लेकर विश्वास व्यक्त किया था।
नीति आयोग में आयोजित बैठक में विभिन्न आर्थिक क्षेत्रों के 38 विशेषज्ञों के साथ बात-चीत में पीएम ने आह्वान किया की 5 ट्रिलियन डॉलर की अर्थव्यवस्था के लिए..सभी हितधारकों द्वारा केंद्रित प्रयास किया जाना ज़रूरी है..चर्चा में उद्योग जगत द्वारा साझा किए गए अनुभवों से लाभ होगा और इससे... नीति निर्धारकों और विभिन्न हितधारकों के बीच  तालमेल बढ़ेगा..उन्होने कहा की 5 ट्रिलियन डॉलर की अर्थव्यवस्था का विचार अचानक नहीं आया बल्कि देश की ताक़त पर आधारित है।
प्रधानमंत्री ने कहा की पर्यटन, शहरी विकास, ढाँचागत निर्माण और कृषि आधारित उद्योगों जैसे क्षेत्रों में रोज़गार सृजन की अपार क्षमता है.. यात्रा एवं पर्यटन और कृषि क्षेत्रों पर प्रधानमंत्री ने ख़ास गौर किया...प्रधानमंत्री का कहना था की गंतव्य विकास के ज़रिए भारत का एक ब्रांड के तौर पर विकास करना संभव है.. 
बैठक में उद्योग जगत द्वारा माँग में कमी को लेकर चिंता ज़ाहिर की गई.. एफएमसीजी कंपनियों ने उमीद जताई की माँग बढ़ाने के लिए ठोस उपायों पर बजट में ज़ोर दिया जाएगा.. 
जाने माने अर्थशास्त्रियों जैसे  शंकर आचार्य, आर.नागराज, फ़रज़ाना अफ़रीदी, वेंचर कॅपिटलिस्ट प्रदीप शाह, उद्योगपतियों अप्पाराव मल्लवरापु, दीप कालरा, पतंजलि गोविंद केसवानी, दीपक सेठ, श्रीकुमार मिश्रा, विशेषज्ञों जैसे आशीष धवन और शिव सरीन ने इस बैठक में हिस्सा लिया. इस उच्चस्तरीय बैठक में गृह मंत्री अमित शाह, सड़क परिवहन एवं राजमार्ग मंत्री नितिन गडकरी और कृषि मंत्री नरेंद्र सिंह तोमर के अलावा नीति आयोग के उपाध्यक्ष राजीव कुमार, मुख्य कार्यकारी अधिकारी अमिताभ कांत और अन्य वरिष्ठ अधिकारियों ने हिस्सा लिया। 
प्रधानमंत्री की आर्थिक सलाहकार परिषद के चेयरमैन विवेक देवरॉय, केबिनेट सचिव और वित्त मंत्रालय के सचिव भी इस बैठक में मौजूद रहे।
कार्यक्रम के समापन संबोधन में पीएम ने कहा की भारत विशाल अवसरों का देश है, और दुनिया की सबसे तेजी से बढ़ती प्रमुख अर्थव्यवस्था है। उन्होने कहा की भारतीय अर्थव्यवस्था में झटकों को सहकर फिर से पलटने की ताक़त के साथ उच्च वृद्धि की राह पर वापस आने की क्षमता है.
 उन्होंने उद्योगजगत को उनके विचारों और सुझावों और स्पष्ट चर्चा के लिए धन्यवाद दिया, जिससे समस्याओं का समाधान निकलेगा..इस चर्चा के माध्यम से एक मज़बूत न्यू इंडिया के निर्माण के लिए अहम विचार सामने आए.
  
