जम्मू-कश्मीर के विकास में जुटी राज्य की महबूबा मुफ्ती ने गुरुवार को जब अपना बजट पेश किया तो हर वर्ग को कुछ न कुछ देने की कोशिश की गयी. जम्मू एवं कश्मीर के वित्त मंत्री डॉ हसीब द्राबू ने बजट पेश करते हुए कहा कि बजट में समाज के हर वर्ग के हित को ध्यान में रखा गया है. 
अकुशल श्रमिकों की न्यूनतम मजदूरी 150 से बढ़ाकर 225 रुपये कर दी गई, जबकि कुशल मजदूरों के लिए 225 से बढ़ाकर 350 रुपये और उच्च कुशल श्रमिक की एक नई श्रेणी की शुरुआत हुई, जिसकी न्यूनतम मजदूरी 400 तय की गई है.
1 जुलाई, 2017 से कर्मचारियों के लिए 1 प्रतिशत महंगाई भत्ता की घोषणा की गई है. 1 अप्रैल, 2018 से लागू होने वाली 7वें वेतन आयोग की सिफारिशें, 1 जनवरी, 2016 से प्रभावी होंगी. कर्मचारियों की अविवाहित बेटियां जो अभी तक पेंशन पाने की हकदार नहीं थी, अब कर्मचारी के पेंशन पाने के योग्य हो गई हैं.
"मुख्यमंत्री ब्याज राहत योजना" को शुरू करने का निर्णय लिया गया है. उद्योगपतियों और होटल मालिकों और पर्यटन स्थल के मालिकों को सभी बिजली बकाया पर ब्याज और दंड छूट दी जाएगी. राज्य में उत्पादित सभी प्रकार के फलों के निर्यात पर टोल को समाप्त करने का निर्णय लिया गया है.
इस बीच राज्य की मुख्यमंत्री महबूबा मुफ्ती ने अलगाववादियों पर अप्रत्यक्ष रूप से निशाना साधते हुए कश्मीर मुद्दे के राजनैतिक समाधान की अपील की है. बुधवार को विधानसभा के शीतकालीन सत्र में उन्होंने पाकिस्तान का नाम लिए बिना अलगाववादियों को कड़ा संदेश दिया और कहा कि जो भी मिलेगा, इसी देश से मिलेगा. कहीं से कुछ और नहीं मिलेगा. घाटी में अशांति फैलाने वालों को करारा जवाब देते हुए उन्होंने कहा है कि देश का संविधान सबसे ऊपर है.
राज्य की पीडीपी और  बीजेपी गठबंधन की सरकार पर उंगली उठाने वाले विपक्ष पर भी मुख्यमंत्री ने जमकर हमला किया और लोगों से अपील की है कि इस मामले को वो धार्मिक मुद्दे के तौर पर तब्दील ना करें.
कुल मिलाकर राज्य सरकार एक ओर विकास पर ध्यान दे रही है, तो वहीं समस्या के हल की भी कोशिशें कर रही है. राज्य में पंचायत चुनाव भी होने जा रहे हैं, जो लोकतांत्रिक प्रक्रिया को मजबूत करेंगे.
