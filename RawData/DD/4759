जम्मू कश्मीर में सुरक्षा बलों ने आतंकवादियों की तोड़ी कमर, जाकिर मूसा का वारिस हामिद लोन मुठभेड़ में ढेर, अलकायदा से जुड़े आतंकी संगठन अंसार गजवत उल हिंद का इसी साल बना था नया चीफ।     
जम्मू-कश्मीर में आतंकवादियों के नापाक मंसूबों को कुचलने के लिए भारत की सेना आतंक के आकाओं का चुन-चुनकर सफाया कर रही है। जाकिर मूसा के मारे जाने के बाद अल कायदा से जुड़े संगठन अंसार गजवत उल हिंद की कमान संभालने वाले आतंकी हामिद ललहारी (लोन) को भी अब सेना ने मौत के घाट उतार दिया है।
जून में हामिद को आतंकी संगठन अंसार गजवत उल हिंद का नया चीफ बनाया गया था। इसी साल 24 मई को पुलवामा जिले में सेना की जॉइंट टीम ने एक मुठभेड़ में जाकिर मूसा को ढेर कर दिया था। इसके बाद हामिद ललहारी नया चीफ बना था। मूसा जब घाटी में आतंकी संगठन चला रहा था तब हामिद उसका सहयोगी था। मूसा की मौत के बाद हामिद घाटी में आतंकी साजिशों को अंजाम दे रहा था। 
दरअसल, कल हुए एनकाउंटर में हामिद लोन, नवीद तक और जुनैद भट के रूप में तीन आतंकवादी मारे गए हैं। त्राल में हुए एक  एक अन्य मुठभेड़ में भी 3 आतंकवादी मारे गए हैं। 
पड़ोसी देश पाकिस्तान अभी भी राज्य के नौजवानों को आतंकवादी गतिविधियों के लिये हथियार और प्रशिक्षण मुहैया करवाता है। ये बात जम्मू-कश्मीर के पुलिस महानिदेशक दिलबाग सिंह ने कहा। लेकिन इसके बावजूद राज्य में आतंक के रास्ते पर युवाओं के जाने की घटनाओं में कमी आई है और युवा मुख्यधारा में वापिस लौट रहे हैं। 
