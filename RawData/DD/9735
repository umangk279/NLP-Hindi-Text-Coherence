प्रधानमंत्री नरेंद्र मोदी ने रविवार को युवा ओलिंपिक में पदक जीतने वाले खिलाड़ियों से मुलाकात की. इस बार ब्यूनस आयर्स में आयोजित हुए युवा ओलिंपिक में भारत ने अब तक का सर्वश्रेष्ठ प्रदर्शन करते हुए 3 स्वर्ण, 9 रजत और 1 कांस्य सहित कुल 13 पदक अपने नाम किए. 
प्रधानमंत्री नरेंद्र मोदी ने अर्जेंटीना के ब्यूनस आयर्स में आयोजित 2018 युवा ओलंपिक के पदक विजेताओं से मुलाकात की और उन्हें सम्मानित किया. प्रधानमंत्री ने उनसे आग्रह किया कि वे आने वाले ओलिंपिक में मंच पर पहुंचने के अपने लक्ष्य पर ध्यान केंद्रित करें और कड़ी मेहनत करें. प्रधानमंत्री ने एथलीटों को यह आश्वासन दिया कि सरकार उन्हें सभी आवश्यक सहायता और सुविधाएं उपलब्ध कराएगी. प्रधानमंत्री ने पदक विजेता एथलीटों के प्रशिक्षकों को वैश्विक स्तर पर भारत का प्रोफाइल बढ़ाने में दिए गए उनके योगदान की भी सराहना की. खिलाड़ी अपने स्वागत और प्रधानमंत्री से मुलाकात के बाद बेहद खुश नज़र आए.
प्रधानमंत्री ने कहा कि युवा एथलीटों को अपने स्कूलों और गांवों में युवाओं को खेलों में शामिल होने के लिए प्रेरित करना चाहिए.
प्रधानमंत्री ने मेहुली को दस मीटर एयर राइफल में रजत पदक जीतने पर बधाई दी. सौरभ चौधरी ने 2015 में निशानेबाज़ी अपनाई और 16 साल की उम्र में एशियाई खेलों में अपना पहला स्वर्ण पदक जीता था. प्रधानमंत्री ने निशानेबाज़ मनु भाकर को भारत का गौरव बताया.
मिज़ोरम के जेरेमी लालरिनुंगा ने 274 किलो का वज़न उठाकर भारत को युवा ओलिंपिक में पहला स्वर्ण पदक दिलाया था. प्रधानमंत्री ने रजत जीतने वाली भारतीय महिला हॉकी टीम से हाथ मिलाया और युवा और नारी शक्ति की सराहना की.
भारतीय पुरुष टीम ने भी रजत जीता था. 6 गोल करने वाले मनिंदर सिंह और संजय कई लोगों के लिए प्रेरणा का स्रोत हैं. प्रधानमंत्री मोदी ने रजत जीतने वाले बैडमिंटन खिलाड़ी लक्ष्य सेन और निशानेबाज़ तुषार माने को भी बधाई दी. तबाबी देवी थंगजम ने जूडो में महिलाओं के 44 किलोवर्ग में रजत पदक जीता था.
इन युवा प्रतिभाओं ने 3 स्वर्ण, 9 रजत और 1 कांस्य पदक जीतकर पूरे देश का मान बढ़ाया. ये युवा ओलिंपिक खेलों में भारत का अब तक का सर्वश्रेष्ठ प्रदर्शन है. पहली बार स्कूली स्तर पर खेलों का विकास करने के लिए खेलो इंडिया कार्यक्रम की शुरुआत की गई है. इसी का परिणाम है कि प्रतिभा की पहचान जल्दी ही की जा सकती है और सरकार के सहयोग से प्रतिभा को तराशा जा सकता है.
