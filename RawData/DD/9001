मालदीव के राष्ट्रपति इन दिनों भारत दौरे पर हैं. सोमवार को पीएम मोदी और राष्ट्रपति सोलिह के बीच प्रतिनिधिमंडल स्तर की बातचीत हुई. लंबे समय से मालदीव में मची उठापटक के बाद बीते महीने वहां नई सरकार का गठन हुआ था, जिसके शपथ ग्रहण समारोह के गवाह पीएम मोदी भी बने थे. मालदीव में नई सरकार बनने के बाद राष्ट्रपति सोलिह ने अपने पहले विदेश दौरे के तौर पर भारत को चुना, जो भारत और मालदीव के संबंधों के लिहाज़ से खासा महत्वपूर्ण माना जा रहा है. 
करीब एक महीने पहले देश की सत्ता संभालने के बाद अपने पहले विदेश दौरे पर भारत पहुंचे मालदीव के राष्ट्रपति इब्राहिम मोहम्मद सोलिह के साथ प्रधानमंत्री नरेंद्र मोदी ने तमाम द्विपक्षीय मसलों पर विस्तार से बात की. इस बातचीत का लक्ष्य द्विपक्षीय संबंधों में नए अध्याय की शुरुआत करना था. प्रतिनिधि मंडल की स्तर की वार्ता के बाद संयुक्त प्रेस वक्तव्य में दोनों नेताओं ने संबंधों को मजबूत बनाने का संकल्प लिया, साथ ही रक्षा, सुरक्षा समेत तमाम मसलों पर मिलकर काम करने पर सहमति जताई. पीएम ने मालदीव के सामाजिक-आर्थिक विकास के लिए एक अरब 40 करोड़ डॉलर की आर्थिक सहायता देने की घोषणा की.
प्रधानमंत्री ने कहा कि दोनों देशों के सुरक्षा हित एक दूसरे के साथ हैं और दोनों पक्ष हिंद महासागर क्षेत्र में सहयोग को मजबूत करने के लिए एक साथ काम करेंगे. पीएम ने जोर देकर कहा कि भारत और मालदीव अपने-अपने देशों में किसी ऐसी गतिविधि की अनुमति नहीं देंगे, जो एक दूसरे के हितों के लिए हानिकारक हो सकता है.
प्रधानमंत्री ने सोलिह को मालदीव के विकास में हर संभव मदद का आश्वासन दिया. इसके अलावा दोनों देशों के बीच वीजा सुविधा, सांस्कृतिक सहयोग, कृषि कारोबार तथा सूचना संचार तकनीक सहित चार समझौतों पर हस्ताक्षर किए गए. इस दौरान सोलिह ने कहा कि हिंद महासागर में समन्वित गश्त एवं हवाई निगरानी के जरिए समुद्री सुरक्षा को मजबूत बनाने के लिए दोनों देश सहमत हुए.
सोलिह तीन दिवसीय सरकारी दौरे पर रविवार को दिल्ली पहुंचे. सोमवार को उनकी बैठक विदेश मंत्री सुषमा स्वराज के साथ भी हुई और दोनों ने आपसी हितों के द्विपक्षीय संबधों और क्षेत्रीय मुद्दों पर चर्चा की. इससे पहले मालदीव के राष्ट्रपति ने राजघाट जाकर राष्ट्रपिता महात्मा गांधी की समाधि पर श्रद्धांजलि दी.
