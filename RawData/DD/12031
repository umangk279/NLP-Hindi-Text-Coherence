अगर आप को प्रधानमंत्री जन आरोग्य योजना के बारे में कोई भी जानकारी लेनी हो तो आपको कही भटकने की ज़रूरत नहीं है. अब आप अपने मोबाइल या फिर टेलीफोन से 14555 नंबर डॉयल कर सभी ज़रूरी जानकारी ले सकेंगे. 24 घंटे काम करने वाला यह नंबर पूरी तरह से टोल फ्री है. 
पचास करोड़ लोगों को लाभ पहुंचाने वाली और दुनिया की सबसे बड़ी स्वास्थ्य बीमा योजना के लिए कॉल सेंटर अब शुरू हो गया है. अब आप भी इस कॉल सेटर से प्रधानमंत्री जन आरोग्य योजना के बारे में कोई भी जानकारी ले सकेंगे. ये कॉल सेंटर खासतौर पर लाभार्थियों की सहूलियत के लिए बनाया गया है, जहां वो अपनी सुविधा के बारे में पैनल में शामिल सरकारी और निजी अस्पतालों के बारे में जानकारी ले सकेंगे या फिर किसी शिकायत और सुझाव के लिए कॉल कर सकते हैं. कॉल सेंटर का टोल फ्री नंबर है 14555.
अभी ये कॉल सेंटर बेंगलुरु, हैदराबाद, कोलकाता और गुवाहाटी में है. इस तरह के कॉल सेंटर सभी राज्यों में होंगे, जहां आप प्रधानमंत्री जन आरोग्य योजना के बारे में जानकारी ले सकेंगे. कॉल सेंटर में अभी जानकारी हिंदी और अंग्रेजी में दी जा रही है, बाद में सभी क्षेत्रीय भाषाओं में जानकारी मिल सकेगी. ये कॉल सेंटर 24 घंटे काम कर रहा है.
प्रधानमंत्री जन आरोग्य योजना के तहत 10 करोड़ परिवारों को सालाना 5 लाख का बीमा कवर मिलेगा और इसके दायरे में देश की करीब 40 फीसदी आबादी आएगी. योजना के तहत सरकारी और चुने हुए निजी अस्पताल में इलाज की सुविधा मिलेगी. ये पूरी तरह से कैशलेश है, यानि अगर परिवार का कोई सदस्य बीमार होता है तो वो सीधे अस्पताल जाकर इलाज करा सकता है, उसे कोई पैसा नहीं देना होगा.
