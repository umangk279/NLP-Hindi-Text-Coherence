ग्रेटर नोएडा के इंडिया एक्सपो मार्ट में आयोजित पेट्रोटेक-2019 को खासी सुर्खियां मिल रही हैं। 95 से अधिक देशों के ऊर्जा मंत्री और 65 देशों के करीब 7 हजार प्रतिनिधियों के इस 13वें अंतर्राष्ट्रीय तेल और गैस सम्मेलन का प्रधानमंत्री नरेंद्र मोदी ने उद्घाटन किया और तेल और गैस के मूल्य निर्धारण के साथ साथ इस क्षेत्र से जुड़े कई महत्वपूर्ण मुद्दों की ओर देश और दुनिया का ध्यान खींचा। 
पेट्रोटेक 2019, एक ऐसा आयोजन है जिसे भारत का प्रमुख हाइड्रोकार्बन सम्मेलन माना जाता है। 13वें अंतर्राष्ट्रीय तेल और गैस सम्मेलन में भारत के तेल और गैस क्षेत्र में हाल के बाजार और निवेशकों के अनुकूल विकास की कहानी है। पेट्रोटेक - 2019 में साझेदार देशों के 95 से अधिक ऊर्जा मंत्री और करीब 70 देशों के 7 हजार प्रतिनिधि शामिल हो रहे हैं। सम्मेलन के पहले दिन प्रधानमंत्री नरेंद्र मोदी ने ऊर्जा जरूरतों को पूरा करने और उत्पादकों और ग्राहकों के हितों को संतुलित करने के लिए मूल्य निर्धारण की दिशा में काम करने पर बल दिया और कहा कि तेल और गैस दोनों के लिए पारदर्शी और लचीले बाजारों की जरूरत है। 
इसमें कोई दो राय नहीं कि भारत सबसे तेजी से उभरती हुई अर्थव्यवस्था है। इस सम्मेलन में प्रधानमंत्री ने कहा कि भारत दुनिया का चौथा सबसे बड़ा रिफाइनर है और 2030 तक अपनी परिशोधन क्षमता में 20 करोड़ टन की वृद्धि कर लेगा। उन्होंने यहां खास तौर से इस बात का जिक्र किया कि एलईडी बल्ब के वितरण से एक साल में 17 हजार करोड़ यानी 2.5 अरब डॉलर की बचत हुई है और जल्द ही उज्जवला योजना के जरिए भारत के हर घर में एलपीजी कनेक्शन होगा। 
प्रधानमंत्री ने यहां ऊर्जा न्याय को भारत के लिए ये सर्वोच्च प्राथमिकता बताया और कहा कि इसी दिशा में सरकार ने काम करते हुए ग्रामीण क्षेत्रों में बिजली पहुंचाई है। 
इस सम्मेलन में अंतर्राष्ट्रीय श्रेणी में यूएई के मिनिस्टर ऑफ स्टेट सुल्तान अहमद अल जबर को पेट्रोटेक 2019-20 के लाइफ टाइम अचीवमेंट अवार्ड से सम्मानित किया गया। 12 फरवरी तक यहां तेल और गैस से संबंधित सभी मुद्दों पर गंभीर विचार-विमर्श होंगे। 
 
