प्रधानमंत्री नरेंद्र मोदी तीन दिवसीय थाईलैंड यात्रा पर हैं। जहां उन्होंने 16वें भारत-आसियान शिखर सम्मेलन की सहअध्यक्षता की। थाइलैंड की राजधानी बैंकॉक में स्‍वास्‍दी मोदी कार्यक्रम में उन्‍होंने कहा कि जम्‍मू-कश्‍मीर से संबंधित संविधान के अनुच्‍छेद 370 को खत्म करने के फैसले का दुनिया भर में स्‍वागत किया गया है।      
प्रधानमंत्री नरेंद्र मोदी 16वें भारत-आसियान शिखर सम्मेलन में हिस्सा लेने के लिए थाईलैंड के दौरे पर हैं। पीएम मोदी इस सम्मेलन की सहअध्यक्षता कर रहे हैं। आसियान के साथ मजबूत संबंध भारत की विदेश नीति का एक महत्वपूर्ण अंग है और यह पूर्वी देशों को तरजीह देने की भारत की नीति का आधार है।
प्रधानमंत्री नरेंद्र मोदी ने सम्मेलन के आरंभिक सत्र को संबोधित करते हुए कहा कि फिजिकल और डिजिटल कनेक्टिविटी के लिए 1 अरब डॉलर की भारतीय लाइन ऑफ क्रेडिट उपयोगी होगी। प्रधानमंत्री ने कहा कि पूर्व की बैठकों में शामिल मुद्दों को लागू करने से दोनों पक्षो के बीच घनिष्टता आई है। पीएम मोदी ने बैठक में दोनों पक्षों के संबंधों में हुई प्रगति की समीक्षा का स्वागत किया।
16वें भारत-आसियान शिखर सम्मेलन को संबोधित करते हुए थाईलैंड के प्रधानमंत्री जनरल प्रयुत् चान ओ चा ने एक्ट ईस्ट नीति की प्रशंसा की। उन्होंने कहा कि इससे हमारी भागीदारी मजबूत हुई है। वहीं थाईलैंड के प्रधानमंत्री जनरल प्रयुत् चान ओ चा ने कहा कि आसियान के सामिरक भागीदार के रूप में भारत के महत्व को स्वीकार करते हैं।
थाईलैंड के दौरे पर प्रधानमंत्री नरेंद्र मोदी ने इंडोनेशिया के राष्ट्रपति जोको विदोदो से मुलाकात की। दोनों नेताओं के बीच द्विपक्षीय और क्षेत्रीय हितों से जुड़े मुद्दों पर बातचीत हुई। प्रधानमंत्री नरेंद्र मोदी ने थाईलैंड के पीएम जनरल प्रयुत् चान ओ चा से द्विपक्षीय मुलाकात की। दोनों नेताओं के बीच क्षेत्रीय मुद्दों समेत कई अहम मसलों पर चर्चा हुई।
इससे पहले कल प्रधानमंत्री नरेंद्र मोदी ने कहा है कि भारत ने आतंकवाद और विघटनकारी ताकतों के खिलाफ सख्त कार्रवाई की है। और इसके साथ ही पिछले पांच साल में भारतीयों की उम्मीदों को पूरा करने पर भी काम किया है। थाइलैंड की राजधानी बैंकॉक में स्‍वास्‍दी मोदी कार्यक्रम में उन्‍होंने कहा कि जम्‍मू-कश्‍मीर से संबंधित संविधान के अनुच्‍छेद 370 को खत्म करने के फैसले का दुनिया भर में स्‍वागत किया गया है।
ये सुबूत है कि जब कोई फैसला सही होता है तो उसकी गूंज दुनिया भर में सुनाई देती है। प्रधानमंत्री ने कहा कि भारत का आसियान देशों के साथ संबंधों को बढ़ावा देना एक्ट ईस्ट पॉलिसी का हिस्सा है। उन्होने कहा कि भारत फिज़िकल कनेक्टिविटी के साथ डिजिटल कनेक्टिविटी को भी आसियान देशों में बढ़ावा देने का काम कर रहा है। 
