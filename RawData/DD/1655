आंध्र प्रदेश और पश्चिम बंगाल को छोड़कर पूरे देश में घरेलू उड़ानें आज से फिर शुरू। 
 
आंध्र प्रदेश और पश्चिम बंगाल को छोड़कर देश में घरेलू विमान सेवा आज से फिर शुरू हो गई है। नागरिक उड्डयन मंत्री हरदीप सिंह पुरी ने कहा कि आंध्र प्रदेश में विजयवाड़ा और विशाखापत्‍तनम हवाई अड्डों से उड़ानें कल से और पश्चिम बंगाल से सीमित सेवा बृहस्‍पतिवार से शुरू होगी। चेन्‍नई में अधिकतम 25 उड़ानें ही आ सकेंगी, लेकिन वहां से जाने वाली उड़ानों की संख्‍या की कोई सीमा नहीं है। तमिलनाडु में अन्‍य हवाई अड्डों के लिए उड़ानें देश के अन्‍य भागों की तरह संचालित होंगी। नागरिक उड्डयन मंत्री ने कहा कि महाराष्‍ट्र में मुंबई से सीमित उड़ानों का परिचालन होगा।
कोविड महामारी पर नियंत्रण के लिए राष्‍ट्रव्‍यापी पूर्णबंदी के कारण देश में विमान परिचालन दो महीने पहले रोक दिया गया था। भारतीय हवाई अड्डा प्राधिकरण के अध्‍यक्ष ने कहा कि देश के हवाई अड्डे परिचालन के लिए पूरी तरह तैयार हैं। उन्‍होंने बताया कि दिल्‍ली हवाई अड्डे से वाणिज्यिक उड़ानें आरंभ में टर्मिनल तीन से संचालित की जा रही हैं। भारतीय हवाई अड्डा प्राधिकरण से जारी मानक संचालन प्रक्रिया के अनुसार यात्रियों को उड़ान के निर्धारित समय से दो घंटे पहले हवाई अड्डा पहुंचना होगा।
हवाई यात्रा कर रहे यात्रियों के लिए मास्क और दस्ताने पहनना जरूरी है यात्रियों के फोन में आरोग्य सेतु एप का होना अनिवार्य है और हवाई अड्डे के प्रवेश द्वार पर इसकी जांच की जाएगी। हालाकि 14 साल से कम उम्र के बच्चों के लिए यह अनिवार्य नहीं है। हवाई अड्डे में टर्मिनल बिल्डिंग में प्रवेश के पहले यात्रियों की थर्मल स्क्रीनिंग भी होगी।
प्रत्येक यात्री को केवल एक बैग ले जाने की अनुमति होगी और उनको ट्रॉली का इस्तेमाल न करने की सलाह दी गई है। हवाई अड्डा संचालक सामान के सैनिटाइजेशन की पर्याप्त इंतजाम करेंगे। बुजुर्ग, गर्भवती महिलाओं और बच्चों को अभी के लिए हवाई यात्रा से बचने की सलाह दी गई है। 
