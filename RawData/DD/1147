महाराष्ट्र में पुलिसकर्मियों पर कोरोना का क़हर बरप रहा है। यहाँ इस महामारी से अब तक 71 पुलिसवालों की मौत हो चुकी है। वहीं 57 सौ से अधिक पुलिसकर्मी संक्रमण की चपेट में आ चुके हैं। हांलाकि इनमें से 45 सौ से अधिक पुलिसवाले कोरोना को मात देकर स्वस्थ्य भी हो गए हैं।  
राज्य में पौने सात लाख से अधिक लोग क्वारंटाइन हैं। ग़ैर-क़ानूनी आवाजाही को लेकर अब तक 1,335 मामले दर्ज़ किये जा चुके हैं। पुलिस हेल्पलाइन नंबर पर कोरोना के संबंध में मदद पाने के लिए अब तक 1 लाख से अधिक कॉल आ चुकी हैं। 
पुलिसकर्मियों पर हमले के 299 मामले सामने आए हैं, जिनमें अब तक 863 गिरफ्तारियां हो चुकी हैं। लॉकडाउन के बाद से अब तक भारतीय दण्ड संहिता की धारा 188 के तहत डेढ़ लाख से अधिक मामले दर्ज़ किये गए हैं। इन मामलों में 29,793 लोगों की गिरफ्तारी हुई है। दोषियों से अब तक साढ़े 11 करोड़ रुपयों से अधिक का ज़ुर्माना भी वसूला जा चुका है।
