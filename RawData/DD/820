वंदे भारत मिशन का पांचवां चरण पहली अगस्त से शुरू होगा। इस चरण में 23 देशों में फंसे भारतीयों को लाने के लिए कुल 792 उड़ानें संचालित की जाएंगी। इनमें 692 अंतर्राष्ट्रीय और 100 घरेलू उड़ानें शामिल हैं।  
इनमें खाड़ी सहयोग परिषद के देशों के अलावा अमरीका, कनाडा, ब्रिटेन, जर्मनी, फ्रांस, आस्ट्रेलिया, न्यूजीलैंड, मलेशिया, फिलिपींस, सिंगापुर, बंगलादेश, म्यांमा, थाईलैंड, चीन, इस्राइल और किर्गिस्तान शामिल हैं। विदेश मंत्रालय के प्रवक्ता अनुराग श्रीवास्तव ने आज नई दिल्ली में मीडिया को बताया कि देश के 21 हवाई अड्डों पर लगभग एक लाख तीस हजार भारतीयों को लाया जाएगा। वंदे भारत मिशन के अंतर्गत अब तक आठ लाख 78 हजार 921 भारतीयों को स्वदेश लाया गया है। इसके अलावा एक लाख सात हजार 452 भारतीय नेपाल, भूटान, म्यांमा, पाकिस्तान और बंगलादेश से सड़क के रास्ते स्वदेश वापस आए।
