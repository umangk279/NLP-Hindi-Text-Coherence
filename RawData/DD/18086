यह घटना स्वतंत्रता दिवस के उपलक्ष्य में कराकस में हुए असेंबली के अधिवेशन के बाद हुई। 
वेनेजुएला में सरकार के समर्थकों के एक समूह ने कल नेशनल असेंबली पर हमला किया, जिसमें सांसद और पत्रकार तथा संसद कर्मचारी घायल हो गए। यह घटना स्वतंत्रता दिवस के उपलक्ष्य में कराकस में हुए असेंबली के अधिवेशन के बाद हुई। 
संसद परिसर में कई छोटे-छोटे विस्फोट भी हुए। विपक्षी सांसद मिगुएल पिजारो ने आरोप लगाया कि सरकार समर्थकों का यह समूह सुरक्षा कर्मचारियों के लापरवाही के चलते संसद की इमारत में घुस पाया।   
सांसद यजैरा डे फ़ोरेरो ने कहा कि उनके तीन साथी सांसद घायल हो गए हैं, इनमें से एक को इलाज के लिए अस्पताल में भर्ती करवाया गया। विपक्ष के उपनेता अमेरिको डे ग्राज़िया भी हमले में घायल हो गए हैं। स्थानीय मीडिया की रिपोर्टों में बताया जा रहा है कि नेशनल एसेंबली में भीड़ के हमले में आठ लोग घायल हो गए हैं।
वेनेज़ुएला में आर्थिक संकट गहराता जा रहा है, विपक्ष राष्ट्रपति पर अर्थव्यवस्था के साथ खिलवाड़ करने और लोकतांत्रिक संस्थानों को कमज़ोर करने का आरोप लगा रहा है। क़रीब तीन महीनों से वेनेज़ुएला में विरोध प्रदर्शन जारी हैं और इनमें 90 से ज़्यादा लोगों की मौत हो चुकी है।
