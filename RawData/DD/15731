आज फिल्म जगत के दिग्गज गायक मोहम्मद रफी की 92वीं जयंती है। भारतीय सिनेमा के संगीत सम्राटों का जब भी नाम लिया जाता है, दिग्गज गायक मोहम्मद रफी का नाम सबसे पहले आता है। रफी साहब हिंदी सिनेमा के श्रेष्ठ गायकों में से एक थे, जिन्होंने करीब 40 साल के फिल्मी गायन में 25 हज़ार से अधिक गाने रिकॉर्ड करवाए। 
अपनी आवाज़ की मधुरता और परास की अधिकता के लिए उन्हें 'शहंशाह-ए-तरन्नुम' भी कहा जाता था। वह फिल्म जगत के  एक ऐसे गायक थे, जिन्होंने अपनी दमदार आवाज़ से सबका मन मोह लिया, शायद यही वजह है कि आज भी लोगों की जुबान में उनके गीत चढ़े रहते हैं।
मोहम्मद रफी का जन्म 24 दिसंबर 1924 को अमृतसर के पास कोटला सुल्तान सिंह में हुआ था। जब वह छोटे थे, तभी उनका परिवार लाहौर से अमृतसर आ गया था। रफी ज्यादा वक्त अपने बड़े भाई की नाई की दुकान पर बिताया करते थे। उस दुकान से रोजाना एक फकीर गाते हुए गुजरता था, उसकी आवाज़ से रफी इतने प्रभावत थे कि वह भी उसके गीतों को गुनगुनाते रहते थे। एक दिन फकीर ने रफी को गाते हुए सुन लिया। उनकी सुरीली आवाज से प्रभावित होकर फकीर ने रफी को बड़ा गायक बनने का आशीर्वाद दिया।
मोहम्मद रफी ने साल 1944 में आई पंजाबी फिल्म ‘गुल बलोच’ में आवाज दी। इसके बाद वह साल 1946 में हिंदी सिनेमा में किस्मत आजमाने के लिए मुंबई चले आए, जहां संगीतकार नौशाद ने उन्हें फिल्म ‘पहले आप’ में गाने का मौका दिया। नौशाद के संगीत से सजी फिल्म ‘अनमोल घड़ी’ (1946) के गीत ‘तेरा खिलौना टूटा’ से रफी को पहली बार प्रसिद्धि मिली। ‘शहीद’, ‘मेला’, और ‘दुलारी’ के लिए भी रफी के गाए गीत खूब मशहूर हुए लेकिन ‘बैजू बावरा’ के गीतों ने रफी को मुख्यधारा के गायकों में लाकर खड़ा कर दिया।
नौशाद के लिए रफी ने कई गीत गाए। अपनी अलग आवाज के चलते वह शंकर-जयकिशन, मदन मोहन, गुलाम हैदर, जयदेव जैसे संगीत निर्देशकों की पहली पसंद बन गए। रफी के गाए गानों पर दिलीप कुमार, भारत भूषण, देवानंद, शम्मी कपूर, राजेश खन्ना, धर्मेद्र जैसे सितारों ने अभिनय किया। तमाम कालाकरों पर उनकी आवाज में फिल्माए गए गीतों ने खूब वाहवाही लूटी।
फिल्म ‘चौदहवीं का चांद’ (1960) के गीत के लिए रफी को पहली बार फिल्म फेयर पुरस्कार मिला। 1961 में रफी को दूसरा फिल्मफेयर पुरस्कार फिल्म ‘ससुराल’ के गीत ‘तेरी प्यारी-प्यारी सूरत’ के लिए मिला। लक्ष्मीकांत-प्यारेलाल के धुनों से सजी फिल्म ‘दोस्ती’ (1965) के गीत ‘चाहूंगा मैं तुझे सांझ सवेरे’ के लिए उन्हें तीसरा फिल्मफेयर पुरस्कार मिला। साल 1966 की फिल्म ‘सूरज’ के गीत ‘बहारों फूल बरसाओं’ के लिए उन्हें चौथा पुरस्कार मिला। 1968 में ‘ब्रह्मचारी’ फिल्म के गीत ‘दिल के झरोखे में तुझको बिठाकर’ के लिए उन्हें पाचवां फिल्मफेयर पुरस्कार मिला और 1977 की फिल्म ‘हम किसी से कम नहीं’ के गाने ‘क्या हुआ तेरा वादा’ के लिए गायक को छठा पुरस्कार मिला।
