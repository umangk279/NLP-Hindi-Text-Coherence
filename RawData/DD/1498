कोरोना महामारी की मार सबसे ज्यादा झेलने वाली देश की आर्थिक राजधानी मुंबई में अब अनलॉक-1 के तहत सरकार ने शुक्रवार से मुंबई में दुकाने और बाजार सशर्त खोलने की अनुमति दी है। हालाकि मुंबई के नागरिक भी खुद की सुरक्षा का ध्यान रखते हुए नजर आये हैं।         
लॉकडाउन के 4 चरण झेलने के बाद अनलॉक-1 से मुंबईकरों ने चैन की सांस ली है। सरकार ने अनलॉक-1 में दुकाने खोलने की अनुमति दी है लेकिन इसके साथ ही नये दिशानिर्देश भी जारी किये हैं। हालांकि इसमें मॉल और मॉर्केट कॉम्प्लेक्स शामिल नहीं हैं। शुक्रवार से दुकानें ऑड-ईवन के तहत खुलीं. ऑड और ईवन सिस्टम से सड़क के एक तरफ की दुकानें ही खोलने का आदेश है।
मालाड स्टेशन के पास स्टेशन रोड पर सडक के दक्षिण की तरफ की दुकानें खुलीं। लेकिन इसके लिए थर्मल स्क्रीनिंग, सोशल डिस्टेंसिंग के लिए निशानी के साथ-साथ हैंड सैनिटाइजर रखने की हिदायत भी दी गई है। मुंबई में करीब ढाई महीनें बाद दुकान खोलने वाले दुकानदारों के चेहरे पर मास्क के अंदर की मुस्कान औक सुकुन दिखाई दे रहा है।
वहीं लॉकडाउन से घरों में अटके हुए मुंबईकर भी छोटी-मोटी खरीदारी के लिए बाहर निकलते हुए दिखाई दिये। बड़ी संख्या में नागरिक खरीदारी के लिए बाहर निकले लेकिन लोगों ने अपने चेहरों को मास्क से ढंक रखा था। अनलॉक-1 के तहत दुकानें खोलने वाले दुकानदार स्वयं भी सोशल डिस्टेंसिंग का पालन करते हुए दिखे। 
