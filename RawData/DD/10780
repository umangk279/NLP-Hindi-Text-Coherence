भारतीय रिजर्व बैंक ने वित्त वर्ष 2018-19 की चौथी मौद्रिक समीक्षा में प्रमुख ब्याज दरों में कोई बदलाव नहीं किया है। रिजर्व बैंक ने रेपो रेट को 6.5 फीसद पर बरकरार रखा। रिजर्व बैंक ने चालू वित्त वर्ष में आर्थिक वृद्धि दर का अनुमान 7.4 फीसद पर कायम रखा है। वित्त वर्ष 2019-20 में वृद्धि दर 7.6 फीसद पहुंचने का अनुमान व्यक्त किया गया है। बैंक ने मध्यम अवधि में सकल मुद्रास्फीति 4 प्रतिशत पर रखने की प्रतिबद्धता दोहरायी है।  रुपए की गिरावट के बारे में रिजर्व बैंक के गवर्नर ऊर्जित पटेल ने कहा कि अन्य उभरते बाजारों की मुद्राओं की तुलना में रुपये की गिरावट कम है। 
रिजर्व बैंक ने द्वैमासिक मौद्रिक नीति समीक्षा बैठक में शुक्रवार को नीतिगत दरों में कोई बदलाव नहीं किया है । मौद्रिक समीक्षा की मुख्य बातों की बात करें तो - 
 रेपो रेट 6.50 प्रतिशत पर कायम रखी गयी है । रिवर्स रेपो दर 6.25 प्रतिशत, बैंक दर 6.75 प्रतिशत तथा सीआरआर 4 प्रतिशत पर बरकरार रहेगी । रिजर्व बैंक ने चालू वित्त वर्ष के लिए सकल घरेलू उत्पाद की वृद्धि दर के अनुमान को 7.4 प्रतिशत पर कायम रखा है । वित्त वर्ष 2019-20 में वृद्धि 7.6 प्रतिशत पर पहुंच सकती है। 
रिजर्व बैंक ने चालू वित्त वर्ष की दूसरी छमाही में महंगाई दर वृद्धि अनुमान को कम किया है।बैंक ने दूसरी तिमाही में महंगाई दर के 3.7 प्रतिशत तथा दूसरी छमाही में 3.8 से 4.5 प्रतिशत तथा 2019-20 की पहली तिमाही में 4.8 प्रतिशत रहने का अनुमान जताया है। बैंक ने इसके और ऊपर की ओर जाने के जोखिम की भी आशंका जताते हुए कहा है कि अगले कुछ महीने के दौरान मुद्रास्फीति के परिदृश्य पर नजदीकी नजर रखने की जरूरत है ।
बैंक ने मध्यम अवधि में सकल मुद्रास्फीति 4 प्रतिशत पर रखने की प्रतिबद्धता दोहरायी है। रुपए की गिरावट के बारे में रिजर्व बैंक के गवर्नर ऊर्जित पटेल ने कहा कि अन्य उभरते बाजारों की मुद्राओं की तुलना में रुपये की गिरावट कम है।
तेल कीमतों में हो रही बढ़ोतरी के बारे में रिजर्व बैंक ने कहा कि इससे खर्च योग्य आय पर असर पड़ेगा और कंपनियों का मुनाफा मार्जिन भी प्रभावित होगा। पेट्रोल, डीजल पर उत्पाद शुल्क कटौती के सरकार के फैसले के बारे में रिजर्व बैंक ने कहा है कि इससे खुदरा मुद्रास्फीति कम होगी। 
नीतिगत दरों में बदलाव न करने के बैंक के फैसले का स्वागत करते हुए केंद्र सरकार ने कहा है कि महंगाई पर सरकार का अनुमान बैंक के अनुमानों के मुताबिक ही है ।  वहीं जानकारों नेभी  रिजर्व बैंक के फैसले को स्वागत योग्य बताया है ।
केंद्रीय बैंक ने घरेलू वृहद आर्थिक बुनियाद को और मजबूत करने पर जोर दिया। 
