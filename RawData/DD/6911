दुनिया के सबसे बड़े लोकतंत्र के महानायक के शपथ ग्रहण का समारोह जिसे पूरी दुनिया देख रही थी की तैयारी भी भव्य की गयी थी। शपथ ग्रहण समारोह के लिए राष्ट्रपति भवन को पूरी तरह सजाया संवारा गया था। समारोह राष्ट्रपति भवन के बाहरी प्रांगण में हुआ। समारोह में बिम्सेटक देशों के नेताओं ने हिस्सा लिया।  
इनमें बांग्लादेश के राष्ट्रपति अब्दुल हामिद, श्रीलंका के राष्ट्रपति मैत्रिपाला सिरिसेना , नेपाल के प्रधानमंत्री के पी शर्मा ओली, म्यामां के राष्ट्रपति यू विन मिंट, भूटान के प्रधानमंत्री लोटे शेरिंग शामिल हैं। थाईलैंड की ओर से विशेष दूत ग्रिसादा बूनराछ ने अपने देश का प्रतिनिधित्व किया। मॉरीशस के प्रधानमंत्री प्रवीण कुमार जगन्नाथ और शंघाई सहयोग संगठन के वर्तमान अध्यक्ष और किर्गिस्तान के राष्ट्रपति एस जीनबेकोव ने भी कार्यक्रम में शिरकत की। शपथ ग्रहण समारोह में करीब 8000 लोगों का आमंत्रित किया गया था।
 समारोह में  उप राष्ट्रपति एम वेंकैया नायडू के अलावा कई प्रदेशों के राज्यपाल, मुख्यमंत्री और प्रमुख  विपक्षी दलों के नेता के अलावा बीजेपी के दिग्गज नेता लालकृष्ण आडवाणी , मुरली मनोहर जोशी , सुषमा स्वराज , लोकसभा और राज्यसभा के तमाम सांसद   मौजूद थे। कई राजदूत व उच्चायुक्त भी समारोह में मौजूद थे। उद्योगपति मुकेश अंबानी, रतन टाटा, इस्पात क्षेत्र के दिग्गज प्रवासी भारतीय उद्यमी लक्ष्मी निवास मित्तल और गौतम अडाणी मौजूद भी रहे। इसके अलावा कॉरपोरेट जगत के लोग और बॉलीवुड की हस्तियां मौजूद थीं। 
इस बार शपथ ग्रहण में  प. बंगाल के उन बीजेपी कार्यकर्ताओं के परिवार भी आए थे जिनके अपने राजनीतिक हिंसा में शहीद हो गए। पुलवामा के आतंकी हमले में शहीद हुए जवानों के परिजन भी समारोह का हिस्सा बनने के लिए खास तौर पर पहुंचे। यह चौथा मौका था जब प्रधानमंत्री पद की शपथ दरबार हॉल की जगह राष्ट्रपति भवन के बाहरी प्रांगण में हुई। सबसे पहले चंद्रशेखर ने 1990 में बाहरी प्रांगण में प्रधानमंत्री पद की शपथ ली थी, इसके बाद अटल बिहारी वाजपेयी ने 1998 में और इसके बाद 2014 में नरेंद्र मोदी ने बाहरी परिसर में शपथ ग्रहण की थी।
एक के बाद एक मंत्रियों के शपथ लेने के साथ ही शाम रात्रि में बदल गयी और खूबसूरत राष्ट्रपति भवन रंगीन रौशनियों से जगमगा उठा। राष्ट्रपति भवन में नरेंद्र मोदी ने दूसरी बार प्रधानमंत्री पद के रूप में शपथ ली तो  दिल्ली से दूर गुजरात में अपने घर में बैठकर उनकी मां हीरा बा अपने बेटे को दोबारा पीएम पद के रूप में शपथ लेते हुए देख खुशी के साथ तालियां बजा रही थी। अपने लाल को इस रुप में देखकर उनका सीना चौडा हो रहा था तो वो काफी भावुक भी हो रही थीं । 
