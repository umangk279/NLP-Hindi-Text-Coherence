भूजल का लगातार गिरता स्तर चिंता का सबब बना हुआ है ऐसे में पंजाब के एक छोटे से गांव के लोगों ने जल संरक्षण की मुहिम चलाई है जिसमें सामुदायिक भागीदारी की बदौलत बड़ा परिवर्तन हुआ है I 
भूजल का लगातार गिरता स्तर चिंता का सबब है। लेकिन हमारे बीच के ही तमाम ऐसे लोग भी हैं जो इस स्थिति को बदलने के लिए जी जान से जुटे हुए हैं। पंजाब के एक छोटे से गांव के लोगों ने अपने सरपंच की अगुवाई में जल संरक्षण को लेकर कुछ ऐसा काम किया है कि ये पूरे इलाके में चर्चा का विषय बन गया है।
ये गुड न्यूज़ पंजाब के मोगा ज़िले के निहालसिंह वाला तहसील के रन सिंह कलां गांव की है। घटते जल स्तर से चिंतित गांव के सरपंच प्रीत इंदर पाल सिंह ने जल संचयन और पर्यावरण संरक्षण को गांव के विकास कार्यो के साथ जोड़ा और इस कार्य के लिए गांव के लोगों को राज़ी किया। ग्रामवासियों ने ये ठान लिया कि वो इन स्थितियों को ज़रूर बदलेंगे। 
वर्षा के पानी का संचयन करने के लिए गांववालों ने मिलकर वाटर रीचार्ज लेक और वाटर ट्रीटमेंट प्लांट तैयार कराया। इसकी लागत का 80 फीसदी धन गांव वालों ने चंदे के तौर पर इकट्ठा किया। आज इस ट्रीटमंट प्लांट के पानी से कम से कम 100 एकड़ खेत की सिंचाई हो रही है।  
ग्रामवासियों ने धन और श्रम दोनों का दान दिया और पिछले पांच-छह वर्षों की मेहनत का नतीजा अब दिखने लगा है। किसी समय में गांव के जिस तलाब को गंदगी का पर्याय माना जाता था आज वहां हरा-भरा पार्क, खूबसूरत झील और वाटर ट्रीटमेंट प्लांट मौजूद है। 
इस गांव के लोगों ने पानी के महत्व को न सिर्फ समझा बल्कि जल संचयन और पर्यावरण संरक्षण की दिशा में ठोस कदम उठाकर ये साबित कर दिया है कि   सामुदायिक भागीदारी की बदौलत बड़े से बड़ा परिवर्तन लाया जा सकता है। बस ज़रूरत है सोच बदलने की और उस दिशा में पहला कदम उठाने की।  
 
