अखिल भारतीय आयुर्विज्ञान संस्थान यानि एम्स के ईएनटी विभाग के प्रमुख प्रोफेसर सुरेश चन्द्र शर्मा को राष्ट्रीय चिकित्सा आयोग यानि एनएमसी का पहला अध्यक्ष नियुक्त किया गया है. 
एनएमसी को देश के चिकित्सा संस्थानों और चिकित्सीय पेशेवरों के नियमन के लिए नीतियां बनाने का अधिकार है. मंत्रालय के मुताबिक कमेटी ने शर्मा की नियुक्ति तीन वर्ष या 70 वर्ष की आयु तक की अवधि के लिए करने को मंजूरी दी है. इनके अलावा मेडिकल काउंसिल ऑफ इंडिया के बोर्ड ऑफ गवर्नर्स में महासचिव राकेश कुमार वत्स को समान अवधि के लिए आयोग का सचिव नियुक्त किया गया है.
राष्ट्रपति रामनाथ कोविंद ने पिछले साल 8 अगस्त को राष्ट्रीय चिकित्सा आयोग कानून 2019 को मंजूरी प्रदान कर दी थी. आयोग गुणवत्तापूर्ण और किफायती चिकित्सा शिक्षा तक पहुंच में सुधार के लिए प्रणाली उपलब्ध कराएगा और देश के सभी हिस्सों में पर्याप्त और उच्च गुणवत्ता से परिपूर्ण चिकित्सा पेशेवरों को उपलब्धता के अलावा दूसरी चीजें सुनिश्चित करेगा. नया कानून चिकित्सा शिक्षा, पेशे और संस्थानों से जुड़े सभी पहलुओं के विकास और नियमन के लिए एमसीआई की जगह एनएमसी की स्थापना की गई है.
नितेंद्र सिंह, संवाददाता
