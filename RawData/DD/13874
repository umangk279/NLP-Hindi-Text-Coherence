सागर और वायु क्षेत्र में सबको सुरक्षा और बराबर का हक मिलना चाहिए. भारत खुले और स्थिर अंतर्राष्ट्रीय व्यापार समझौते के हक में है. शांगरी-लॉ संवाद को संबोधित करते हुए ये बात कही प्रधानमंत्री नरेंद्र मोदी ने. प्रधानमंत्री नरेंद्र मोदी फिलहाल सिंगापुर के दौरे पर हैं और ये पहला मौका है जब किसी भारतीय प्रधानमंत्री ने रणनीतिक तौर पर बेहद अहम माने जाने वाले शांगरी-लॉ डायलॉग के संबोधित किया है. प्रधानमंत्री ने इस मौके पर सिर्फ आसियान क्षेत्र को ही नहीं बल्कि दुनियाभर की महाशक्तियों का आह्वान किया कि सीमाओं और प्रतिस्पर्धाओं से उपर उठकर सभी काम करें और आपसी प्रतिद्वंदिता विवाद और युद्ध में परिवर्तित ना हो. प्रधानमंत्री ने कहा कि वास्तविक खतरों से निपटने के लिए सबको मिलकर काम करना होगा. 
सिंगापुर में एशिया के सबसे अहम रक्षा सम्मेलनों में से एक शांगरी-लॉ संवाद के उद्घाटन सत्र में प्रमुख वक्ता के तौर पर प्रधानमंत्री नरेंद्र मोदी ने जब बोलना शुरू किया तो न केवल भारत बल्कि दुनिया के देशों की नजर इस संबोधन पर टिकी थीं. पीएम ने अपने संबोधन में भारत की एक्ट ईस्ट नीति को आगे बढ़ाने के साथ ही हिंद प्रशांत क्षेत्र में भू राजनैतिक समीकरणों और सुरक्षा परिदृश्य पर खुलकर बात रखी.
शांगरी-लॉ संवाद के जरिए पीएम ने ये साफ कर दिया कि हिंद प्रशांत क्षेत्र में रहने वाले लोगों के भाग्य आपस में जुड़े हुए हैं और दुनिया का भविष्य इस क्षेत्र के विकास पर ही निर्भर होगा. पीएम ने कहा कि सभी देशों की संप्रुभता और सीमाओं का सम्मान करना जरूरी है और सभी देशों को बराबर हक मिलना चाहिए. उन्होंने हिंद प्रशांत क्षेत्र में शांति का नया मंत्र भी दिया. प्रधानमंत्री ने कहा कि हिंद प्रशांत क्षेत्र को लेकर भारत का रवैया सकारात्मक है और उन्होंने  इसके लिए भारत की नई रणनीति भी बताई.
हिंद प्रशांत क्षेत्र में सबको बराबर हक मिलना चाहिए. दक्षिण पूर्व एशिया, हिंद प्रशांत क्षेत्र का सबसे महत्वरपूर्ण कारक है. संप्रभुता और क्षेत्रीय अखंडता से समझौता किए बगैर समस्याओं का समाधान निकले जो सबको मान्य हो. तमाम मुद्दों का समाधान वार्ता के जरिए होना चाहिए. आकार और ताकत का ध्यान रखे बगैर समस्याओं का समाधान हो. समुद्र और वायु क्षेत्र में सबको बराबर हक मिलना चाहिए. भारत खुले और स्थिर अंतरराष्ट्रीय व्यापार समझौते के हक में है और संरक्षणवाद की दीवारों के बीचे समाधान नहीं निकल सकता. संपर्क बढ़ाने के लिए बुनियादी ढांचे के विकास से भी ज्यादा जरूरी आपसी भरोसा है.
पीएम ने इस मंच से दुनिया को बताया कि कैसे दुनिया की तमाम महाशक्तियों के साथ भारत के संबंध बेहद शानदार दौर में हैं. पीएम ने कहा कि दक्षिण पूर्व एशिया के देशों के साथ हमारे  हमारे रक्षा और आर्थिक संबंध बढ़ रहे हैं. आसियान से हमारे संबध सामरिक स्तर तक पहुंच गए हैं तो रूस और अमेरिका के साथ भी हमारे रिश्ते काफी अच्छे हैं. चीनी राष्ट्रपति शी जिन पिंग के साथ हाल ही में वुहान में हुई अनौपचारिक वार्ता का जिक्र करते हुए पीएम ने कहा कि  दोनों देश आपस में मुद्दों को सुलझा रहे हैं और सीमा पर शांति के लिए काम कर रहे हैं. पीएम ने कहा कि अगर भारत और चीन एक दूसरे के हितों के प्रति संवेदनशील रहे तो एशिया और भारत दोनों का भविष्य बेहतर होगा.
हिंद प्रशांत क्षेत्र के प्रमुख रक्षा और सुरक्षा नीति निर्माताओं के बीच सार्थक संवाद और संपर्क के  मंच के तौर पर जाने जाने वाले प्रधानमंत्री ने समुद्री व्यापार और सुरक्षा की अहमियत को बताते हुए कहा कि समुद्र की भारत के लिए प्राचीन समय से ही अहम भूमिका रही है. समुद्र के जरिए न केवल हमारा 90 फीसदी कारोबार होता है, बल्कि ये भारत के लिए ऊर्जा का भी बड़ा स्रोत है. पीएम ने सागर का मतलब भी दुनिया के सामने रखा.
पीएम ने कहा कि कोई भी देश अपने बल पर आकार नहीं ले सकता और न ही इसे सुरक्षित रख सकता है. ये ऐसी दुनिया है जो हमें सीमाओं और प्रतिस्पर्धा से ऊपर उठकर साथ काम करने के लिए कह रही है. प्रतिद्वंद्विता स्वाभाविक बात है, लेकिन ये युद्ध में नहीं बदलनी चाहिए. मतभेद को कभी भी विवाद में नहीं बदलने देना चाहिए. जब हम मिलकर काम करेंगे तो मौजूदा समय के वास्तविक खतरों से निपट सकेंगे.
सिंगापुर से भारत के प्राचीन संबंधों को याद करते हुए पीएम मोदी ने कहा कि सिंगापुर आसियान के लिए भारत का गेट-वे है.
2002 में शुरू हुए शांगरी-लॉ संवाद का हर साल आयोजन होता है. ये पहला मौका है जब किसी भारतीय प्रधानमंत्री के तौर पर पीएम मोदी ने इस डॉयलॉग में हिस्सा लिया है. हर साल होने वाले इस सम्मेलन में पचास से अधिक देशों के मंत्री, प्रतिनिधि और रक्षा विशेषज्ञ इस सम्मेलन में हिस्सा ले रहे हैं. इंटरनेशनल इंस्ट्टीट्यूट फॉर स्ट्रेटेजिक स्टडीज (IISS) की ओर से आयोजित इस डॉयलॉग को रणनीतिक रूप से एशिया क्षेत्र के लिए बहुत अहम माना जाता है.
