गुजरात में आज का दिन रहेगा चाय पर चर्चा के नाम। गुजरात चुनाव को लेकर गर्माये माहौल के बीच अरुण जेटली और अमित शाह समेत कई दिग्गज मंत्री और भाजपा नेता आज समूचे गुजरात में लोगों के साथ चाय पीते हुए रेडियो पर प्रधानमंत्री की मन की बात सुनेंगे। 
 कार्यक्रम का नाम है मन की बात-चाय के साथ। यह कार्यक्रम 182 विधानसभा निर्वाचन क्षेत्रों में 50,128 बूथों पर होगा। भाजपा नेताओं के मुताबिक अरुण जेटली और अमित शाह अहमदाबाद के बूथों पर, स्मृति ईरानी जूनागढ, परेश रावल राजकोट, रेल मंत्री पीयूष गोयल पोरबंदर में और मुख्यमंत्री विजय रूपाणी मध्य गुजरात के मोरवा हडफ में अलग अलग बूथ पर इस कार्यक्रम में हिस्सा लेंगे। 27 नवंबर और 29 नवंबर को प्रधानमंत्री नरेन्द्र मोदी गुजरात में 8 चुनावी सभाओं को संबोधित करेंगे।
