प्रधानमंत्री नरेन्‍द्र मोदी ने आज प्रगति के माध्‍यम से तमाम परियोजनाओ की समीक्षा की । 25वीं बैठक में प्रधानमंत्री ने पूर्व सैन्‍य कर्मियों के कल्‍याण से संबंधित शिकायतों व इसके समाधान में हुई प्रगति की समीक्षा की।  
प्रधानमंत्री ने रेल, सड़क, पेट्रोलियम, ऊर्जा, कोयला, शहरी विकास तथा स्‍वास्‍थ्‍य व परिवार कल्‍याण से संबंधित 10 अवसंरचना परियोजनाओं की प्रगति की समीक्षा की।  प्रधानमंत्री ने प्रधानमंत्री कृषि सिचाई योजना के कार्यान्‍वयन की प्रगति की समीक्षा की।  इस मौके पर पीएम ने कहा कि प्रगति  से केंद्र और राज्‍यों के बीच आपसी सहयोग और समन्‍वय बेहतर हुआ है। उन्‍होंने आगे कहा कि प्रगति - पहल हमारी संघीय संरचना के लिए एक महत्‍वपूर्ण सकारात्‍मक शक्ति है। रूकी हुई परियोजनाओं की समीक्षा के अलावा इस मंच ने सामाजिक क्षेत्र की योजनाओं को बेहतर बनाने में सहायता प्रदान की है। प्रगति की 25 बैठकों में कुल 10 लाख करोड़ रूपये के निवेश वाली 227 परियोजनाओं की समीक्षा हुई है । 
