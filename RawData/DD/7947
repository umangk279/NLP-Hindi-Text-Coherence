चुनाव की तारीखों के एलान के बाद सभी दलों में आपसी गठबंधन से लेकर प्रत्याशियों के चयन को लेकर सगगर्मियां तेज होती जा रही हैं. इस बीच नेताओं का पार्टी बदलने के सिलसिला भी जारी है, तो कई दलों ने अपने उम्मीदवारों के नामों की घोषणा करनी भी शुरू कर दी है. 
चुनाव के एलान के बाद से ही गठबंधनों का दौर जारी है. बीजेपी और अपना दल के बीच उत्तर प्रदेश में गठबंधन तय हो गया है. बीजेपी अध्यक्ष अमित शाह और अनुप्रिया पटेल के बीच हुई मुलाकात के बाद इसका एलान हुआ. अपना दल की अनुप्रिया पटेल मिर्जापुर सीट से चुनाव लड़ेंगी, जबकि एक अन्य सीट पर भी अपना दल प्रत्याशी उतारेगी.
बिहार में एनडीए के घटक दलों के बीच सीटों के चयन को लेकर बैठकों का दौर जारी रहा, भाजपा अध्यक्ष अमित शाह ने सुशील कुमार मोदी, भूपेंद्र यादव समेत कई नेताओं से मुलाकात की.
इस बीच नेताओं का अलग-अलग पार्टियों में आने जाने का सिलसिला शुक्रवार को भी जारी रहा हरियाणा कांग्रेस के कद्दावर नेता और 3 बार के सांसद रहे अरविंद शर्मा भाजपा में शामिल हो गयें है. हरियाणा के मुख्यमंत्री मनोहर लाल खट्टर की मौजूदगी में भाजपा ज्वाइन करते समय उन्होने कहा कि बहुत देश परख के बाद ही वो भाजपा में शामिल हुए है.
उत्तर प्रदेश में सपा-बसपा के बीच हुए गठबंधन के बाद सपा ने अपने उम्मीदवारों के नामों का एलान करना शुरू कर दिया है, इस क्रम में सपा ने शुक्रवार को लोकसभा चुनाव के लिए गोंडा, बाराबंकी, कैराना, गाजियबाद और संभल लोकसभा सीट के लिए अपने उम्मीदवारों का एलान कर दिया है. सपा के साथ गठबंधन करके उत्तर प्रदेश में चुनावी मैदान में लड़ रही बसपा प्रमुख मायावती ने कहा है कि दोनों ही दल मिलकर भाजपा और कांग्रेस को कड़ी टक्कर देंगे. इस बीच मायावती ने आंध्र प्रदेश में पवन कल्याण की अगुवाई वाली जनसेना के साथ गठबंधन किया है. दोनों ही दल मिलकर आंध्र प्रदेश में लोकसभा और विधानसभा चुनाव लड़ेंगे.
कांग्रेस पार्टी के एक प्रतिनिधि मंडल ने शुक्रवार को चुनाव आयोग से मुलाकात की और हवाई अड्डों, रेलवे स्टेशनों और पेट्रोप पंपों पर लगे प्रधानमंत्री की तस्वीर वाले विज्ञापनों को हटाने की मांग की. तो कांग्रेस अध्यक्ष राहुल गांधी ने शुक्रवार को छत्तीसगढ़ में स्वास्थ्य कर्मियों से मुलाकात की. ओडिशा में चुनाव प्रचार करने निकले कांग्रेस अध्यक्ष राहुल गांधी ने नवीन पटनायक की सरकार को आड़े हाथों लिया और कहा कि उनके राज में ओडिशा के लोगों को बेरोजगारी का सामना करना पड़ रहा है.
वहीं कांग्रेस महासचिव प्रियंका गांधी वाड्रा 18 मार्च को जलमार्ग द्दारा प्रयागराज से वाराणसी का दौरा करेगी और कार्यकर्ताओं से मुलाकात करेगी. उधर दक्षिण के राज्य तमिलनाडु में डीएमके पार्टी ने अपने सहयोगियों के साथ बैठक की और सीटों के बंटवारे और सीटों के चयन पर मंथन किया.
एनसीपी में भी बैठको का दौर जारी है, जिसमें लोकसभा चुनाव की रणनीति पर विचार-विमर्श हुआ.
आंध्र प्रदेश में सत्तारूढ़ तेलगू देशम पार्टी ने राज्य में 11 अप्रैल को होने वाले विधानसभा चुनाव के लिए 126 उम्मीदवारों की पहली सूची जारी की है. इस बीच चुनाव आयोग ने आचार संहिता लगने के बाद कैबिनेट सचिव, मुख्य सचिव, राज्यों के सीईओ को तत्काल चुनाव आचार संहिता लागू करने के निर्देश दिए हैं और सभी राज्यों में जिला स्तर पर 24×7 कंट्रोल रूम स्थापित करने के आदेश भी जारी किए हैं.
