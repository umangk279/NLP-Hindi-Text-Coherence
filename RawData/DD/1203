राष्‍ट्रपति रामनाथ कोविंद ने कहा है कि भारत को यह गौरव प्राप्‍त है कि यहां बौद्ध धर्म का उदय हुआ। उन्‍होंने कहा कि देश के लोगों ने इस धर्म को सत्‍य की नई अभिव्‍यक्ति के रूप में देखा।  
भगवान बुद्ध का ज्ञान और शिक्षा बौद्धिक उदारता तथा आध्‍यात्मिक विविधता के सम्‍मान की भारतीय परम्‍परा के अनुरूप है। उन्‍होंने आषाढ़ पूर्णिमा के अवसर पर राष्‍ट्रपति भवन में धम्‍म चक्र दिवस समारोह का उद्घाटन किया। इसका आयोजन केन्‍द्रीय संस्‍कृति मंत्रालय के सहयोग से अंतर्राष्‍ट्रीय बौद्ध परिसंघ ने किया। 
राष्‍ट्रपति ने इस अवसर पर कहा कि बौद्ध धर्म ने भारत के पडोसी क्षेत्रों में फैलना शुरू किया और इसकी विभिन्‍न शाखाएं नये-नये क्षेत्रों में फलीं-फूलीं। उन्‍होंने इस बात पर खुशी प्रकट की कि प्राचीन समय से ही मानवता के कल्‍याण के लिए भारत की सभ्‍यता की यात्रा के अंग के रूप में राष्‍ट्रपति भवन में आषाढ़ पूर्णिमा के समारोह का आयोजन किया जा रहा है। उन्‍होंने कहा कि आषाढ़ पूर्णिमा की परम्‍परा करीब ढाई हजार वर्ष पहले शुरू हुई, जब महात्‍मा बुद्ध को ज्ञान प्राप्‍त हुआ था।
राष्‍ट्रपति कोविंद ने कहा कि बौद्ध दर्शन में भगवान बुद्ध के प्रथम उपदेशों का विशेष महत्‍व है। उन्‍होंने कहा कि धम्‍म चक्र दिवस वाराणसी के निकट सारनाथ में पहले पांच शिष्‍यों को भगवान बुद्ध के प्रथम उपदेश की स्‍मृति में मनाया जाता है। बौद्ध धर्मावलम्‍बी इसे धम्‍म चक्र प्रवर्तन दिवस के रूप मे मनाते हैं।
