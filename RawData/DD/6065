चिकित्सा क्षेत्र में ऐतिहासिक सुधार के लिए राज्यसभा ने राष्ट्रीय आयुर्विज्ञान आयोग विधेयक 2019 को मंजूरी दे दी है। चिकित्सा शिक्षा की गुणवत्ता को बेहतर बनाने और शुल्क संबंधी अनियमितताओं को दूर करने के साथ ही  चिकित्सा सेवाओं को उच्चस्तरीय बनाया जा सकेगा।   
स्वास्थ्य के क्षेत्र में सुधार के लिहाज से आज का दिन बेहद महत्वपूर्ण है, आज राज्यसभा से नेशनल मेडिकल कमीशन बिल पास हो गया जिसके आने के बाद न सिर्फ मेडिकल शिक्षा में व्याप्त भ्रष्ट्राचार पर लगाम लग सकेगी बल्कि स्वास्थ्य सेवाओं में भी सुधार होगा। जानकार इस बिल को मेडिकल शिक्षा के क्षेत्र में क्रांत्रिकारी बदलाव करार दे रहे है। राज्यसभा ने आज इस बिल को संशोधन के साथ पास किया है जिसके बाद इसको फिर से लोकसभा भेजा जायेगा और वहां से पास होने और राष्ट्रपति की मंजूरी मिलने के बाद ये कानून की शक्ल ले लेगा।
चिकित्सा क्षेत्र में ऐतिहासिक सुधार के मार्ग को प्रशस्त करने के लिए राज्यसभा ने एक ऐतिहासिक विधेयक  राष्ट्रीय आयुर्विज्ञान आयोग (एनएमसी) विधेयक 2019 को मंजूरी  दे दी है  । लोकसभा से इसे पिछले सप्ताह ही पारित किया जा चुका है। लेकिन राज्यसभा में कुछ सरकारी संशोधनों की मंजूरी के बाद इसे फिर से लोकसभा की मंजूरी लेनी होगी । गुरुवार को स्वास्थ्य एवं परिवार कल्याण मंत्री डा. हर्षवर्धन ने  राज्यसभा में विधेयक को पेश किया । विधेयक पेश करते हुये डा. हर्षवर्धन ने कहा कि एनएमसी, भ्रष्टाचार को कतई बर्दाश्त नहीं करने की मोदी सरकार की नीति के तहत लाया गया है। इसे चिकित्सा व्यवस्था में सुधार के इतिहास में स्वर्णाक्षरों में दर्ज किया जायेगा। 
स्वास्थय मंत्री ने कहा कि सरकार सभी को गुणवत्तापूर्ण स्वास्थ्य सेवा उपलब्ध कराने को प्रतिबद्ध है। इस दिशा में 2014 से लगातार कदम उठाए जा रहे हैं। विधेयक पेश किये जाने से पहले विपक्षी दलों के कुछ सदस्यों ने इसे संसदीय समिति के समक्ष भेजे जाने की मांग की।  बाद में विधेयक पर चर्चा हुई जिस पर तमाम सदस्यों ने अपनी राय रखी।
चर्चा के बाद स्वास्थ्य मंत्री ने जवाब दिया और सदन को भरोसा दिया कि विधेयक में आईएमए की उठाई गयी आशंकाओं का समाधान होगा और चिकित्सा शिक्षा के छात्रों को कोई परेशानी नहीं होने दी जायेगी। 
विधेयक में परास्नातक मेडिकल पाठ्यक्रमों में प्रवेश परीक्षा (नीट) का प्रावधान है। साथ ही मरीजों के इलाज हेतु लाइसेंस हासिल करने के लिए एमबीबीएस पाठ्यक्रम के अंतिम सत्र में एक संयुक्त परीक्षा नेशनल एक्जिट टेस्ट 'नेक्स्ट' के प्रावधानों का प्रस्ताव है। यह परीक्षा विदेशी मेडिकल स्नातकों के लिए स्क्रीनिंग टेस्ट का भी काम करेगी। विधेयक में चार स्वशासी बोर्ड के गठन का प्रस्ताव है। इसमें स्नातक पूर्व और स्नातकोत्तर अतिविशिष्ट आयुर्विज्ञान शिक्षा में प्रवेश के लिए एक सामान्य राष्ट्रीय पात्रता सह प्रवेश परीक्षा आयोजित करने की बात कही गई है। इसमें चिकित्सा व्यवसाय करने के लिए राष्ट्रीय निर्गम परीक्षा आयोजित करने का उल्लेख है।
दरअसल भारतीय चिकित्सा परिषद  में लंबे समय से भ्रष्टाचार की शिकायतें आ रही थीं। इस मामले में सीबीआई जांच भी हुई। ऐसे में इस संस्था के कायाकल्प की जरूरत हुई इसलिए सरकार ने नया बिल लाया है। अब राष्ट्रपति के हस्ताक्षर के बाद कानून बन जाएगा। कानून बनने के बाद ये इतिहास में चिकित्सा के क्षेत्र के सबसे बड़े सुधार के रूप में दर्ज होगा।
