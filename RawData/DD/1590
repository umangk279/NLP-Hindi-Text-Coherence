स्‍वास्‍थ्‍य और परिवार कल्‍याण मंत्रालय ने बताया है कि देश में कोरोना वायरस से संक्रमित 82 हजार 370 लोग पूरी तरह ठीक हो चुके हैं और स्‍वस्‍थ होने की दर बढ़कर 47.40 प्रतिशत हो गई है. 
पिछले 24 घंटों के दौरान 11 हजार 264 व्‍यक्ति स्‍वस्‍थ हुए और कोविड-19 के सात हजार 964 नए मामले सामने आए. किसी एक दिन में संक्रमित व्‍यक्तियों की यह सर्वाधिक संख्‍या है. इन्‍हें मिलाकर संक्रमित व्‍यक्तियों की कुल संख्‍या एक लाख 73 हजार 763 हो गई है. स्‍वास्‍थ्‍य मंत्रालय ने बताया है कि पिछले 24 घंटों में 265 लोगों की मृत्‍यु हुई. इन्‍हें मिलाकर देश भर में कोविड-19 से मृतकों की संख्‍या 4,971 हो गई है.
स्‍वास्‍थ्‍य और परिवार कल्‍याण मंत्रालय ने कहा है कि देश में 942 कोविड समर्पित अस्‍पतालों में एक लाख 59 हजार आइसोलेशन बिस्‍तर, बीस हजार आईसीयू बिस्‍तर और 69 हजार से ज्‍यादा ऑक्‍सीजन सहायता वाले बिस्‍तर उपलब्‍ध हैं.
मंत्रालय ने कहा है कि केन्‍द्र ने राज्‍यों, केन्‍द्र शासित प्रदेशों और केन्‍द्रीय संस्‍थान को लगभग एक करोड़ बीस लाख एन-95 मास्‍क और 96 लाख से अधिक व्‍यक्तिगत सुरक्षा उपकरण- पीपीई उपलब्‍ध कराए हैं.
सरकार ने कहा है कि पिछले 14 दिनों में संक्रमितों की संख्‍या के दोगुना होने का समय 13.3 दिन था, जो पिछले 3 दिनों में बढ़कर 15.4 दिन हो गया है.
