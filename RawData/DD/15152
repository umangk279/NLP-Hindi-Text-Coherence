बजट के बाद वित्त मंत्री अरुण जेटली ने शनिवार को रिज़र्व बैंक बोर्ड के निदेशकों के साथ बैठक की. बैठक के बाद उन्होंने कहा कि अगले वित्तीय वर्ष में देश की राजकोषीय स्थिति दुरुस्त हो जाएगी. 
वित्त मंत्री अरुण जेटली ने कहा कि अगले वित्त वर्ष में राजकोषीय स्थिति संतोषजनक रहने की उम्मीद है और मौजूदा स्थिति को देखते हुये राजकोषीय घाटा लक्ष्य से ऊपर निकलने की किसी तरह की कोई चिंता नहीं दिखाई देती है.
वित्त मंत्री ने विश्व बाजार में कच्चे तेल के बढ़ते दाम को लेकर तुरंत किसी तरह की चिंता को भी खारिज कर दिया. उन्होंने कहा कि अटकलबाजी को लेकर किसी तरह का कोई आकलन नहीं किया जाना चाहिए. इस मामले में यदि पिछले तीन दिन में कच्चे तेल के दाम का रुख देखा जाए तो यह बिल्कुल उल्टा रहा है. कच्चे तेल के दाम चढ़ने के बाद गिरे हैं.
उन्होंने कहा कि इस समय जो स्थिति है उसे देखते हुए अगले वित्त वर्ष में राजकोषीय घाटा बढ़ने की आशंका नहीं दिखाई देती है.
