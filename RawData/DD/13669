जम्मू कश्मीर में बीजेपी ने महबूबा मुफ्ती सरकार से समर्थन वापस ले लिया, साथ ही सीएम पर हालात को न संभाल पाने का आरोप लगाया है। महबूबा ने राज्यपाल को इस्तीफा दिया, जिसके बाद ज्यादातर पार्टियों ने की राज्यपाल शासन की मांग की है, दिल्ली में गृहमंत्री के घर अहम बैठक में हालात की समीक्षा हुई। 
जम्मू कश्मीर की मुख्यमंत्री महबूबा मुफ्ति ने आज त्याग पत्र दे दिया। महबूबा मुफ्ति ने यह फैसला तब किया जब दिल्ली में भाजपा ने ऐलान किया कि वो राज्य की लगभग तीन साल पुरानी सरकार से समर्थन  वापस ले रही है। दरअसल आज सुबह दिल्ली के पार्टी मुख्यालय में भाजपा अध्यक्ष अमित शाह ने राज्य के भाजपा नेताओं के साथ एक बैठक की और इस बैठक के तुरंत बाद भाजपा ने पीडीपी के साथ अपना गठबंधन तोड़ने का ऐलान कर दिया। सरकार से समर्थन वापसी का ऐलान करते हुए भाजपा के महासचिव राममाधव ने कहा कि राज्य में हाल के दिनों में आतंकवाद और कट्टरवाद बढ़ा है। जिससे निपटने में मुख्यमंत्री महबूबा मुफ्ति नाकाम रही है। इसलिए भाजपा ने यह निर्णय लिया है।
माना जा रहा है कि कश्मीर में आतंकवादियों के खिलाफ शस्त्र विराम के मुद्दे पर दोनों पार्टियों में मतभेद गहरा गए है। महबूबा मुफ्ति रमजान के दौरान एक महीने के शस्त्र विराम को बढ़ाना चहाति थी। जबकि बीजेपी ने शस्त्र विराम की अवधि को बढ़ाने से साफ इंकार कर दिया। 
दिल्ली में दीनदयाल उपाध्याय मार्ग पर स्थित बीजेपी के केंद्रीय मुख्यालय पर दोपहर 12 बजे जब बीजेपी के राष्ट्रीय अध्यक्ष अमित शाह ने जम्मू कश्मीर की सरकार में शामिल अपने मंत्रियों और राज्य के सभी बड़े पार्टी नेताओं के साथ बैठक शुरु की तो शायद राजनीतिक पंडितों को भी एहसास नहीं रहा होगा कि बैठक के बाद पार्टी इतना बड़ा ऐलान कर सकती है। करीब दो घंटे चली बैठक के बाद ही ये साफ हो गया कि जम्‍मू-कश्‍मीर में भारतीय जनता पार्टी और पीपुल्‍स डेमोक्रेटिक पार्टी का तीन साल पुराना गठबंधन आखिरकार टूट रहा है । बैठक के बाद पार्टी महासचिव और जम्‍मू-कश्‍मीर प्रभारी राम माधव ने प्रेस कांफ्रेस करके इस बात का औपचारिक एलान कर दिया। 
राममाधव के मुताबिक खंडित जनादेश के बाद राज्य के हित में पार्टी ने पीडीपी के साथ सरकार बनायी थी लेकिन में मौजूदा समय के आकलन के बाद इस सरकार को चलाना मुश्किल हो गया था क्योंकि महबूबा मुफ्ती हालात संभालने में नाकाम साबित हुईं। 
उन्होंने कहा कि रमजान के महीने में  अमन के लिए सरकार से सैन्य अभियान रोकने का फैसला किया  लेकिन इसका असर ना तो आतंकवादियों पर पड़ा और ना हुर्रियत पर। केंद्र सरकार ने घाटी में हालात संभालने के लिये पूरी कोशिश  और विकास के लिए भी मुफ्ती सरकार को पूरी मदद की ।बीजेपी की ओर से गठबंधन सरकार से समर्थन वापसी के बाद महबूबा मुफ्ती ने मुख्यमंत्री पद से अपना इस्तीफा राज्यपाल एनएन वोहरा को भेज दिया। इस्तीफे के बाद महबूबा ने कहा कि उन्होंने  जनता को मुसीबत से निकालने के लिए बीजेपी से हाथ मिलाया था।  महबूबा ने कहा कि बीजेपी के साथ गठबंधन सत्ता के लिए नहीं था और सरकार ने शांति के तमाम प्रयास किए। महबूबा ने साफ किया कि पार्टी कोई और गठबंधन नहीं करेंगी। 
राज्य के बाकी प्रमुख दलों यानी कांग्रेस और नेशनल कांफ्रेस ने भी साफ कर दिया कि वो किसी भी गठबंधन का समर्थन नहीं करेंगे। 
87 निर्वाचित और 2 मनोनीत सदस्यों समेत 89 सदस्यीय जम्‍मू-कश्‍मीर विधानसभा में बीजेपी के पास 25 सीट और पीडीपी के पास 28 सीटें हैं। कांग्रेस के पास 12 और नेशनल काफ्रेस के पास 15 सीटे हैं । संख्या बल के हिसाब से राज्य में किसी भी पार्टी के सरकार बनाने की स्थिति में न होने के बाद अब राज्यपाल शासन लगना तय माना जा रहा है। ऐसे में सबकी नजरें दिल्ली में गृहमंत्रालय पर टिक गयी हैं। सूत्रों के मुताबिक गृह मंत्री राजनाथ सिंह के घर कश्मीर के मुद्दे पर एक अहम बैठक हुई जिसमें राष्ट्रीय सुरक्षा सलाहकार, जॉइंट सेक्रेटरी कश्मीर, स्पेशल सेक्रेटरी इंटरनल सिक्योरिटी, गृह सचिव समेत कई आला अधिकारियों ने लिया हिस्सा। ताजा राजनीतिक घटनाक्रम के मद्देनजर  ये बैठक अहम थी।
गौरतलब है कि नवंबर 2014 में हुए चुनावों के बाद किसीदल को बहुमत न मिलने पर बीजेपी पीडीपी ने मिलकर गठबंधन सरकार बनायी थी। मुप्ती मोहम्मद सईद ने राज्य के सीएम की कुर्सी संभाली थी लेकिन बाद सईद के निधन के बाद महबूबा ने गठबंधन की कमान संभाली। दोनों दलों ने विवादित मसलों को छोड़कर सरकार चलाने के लिए एजेंडा ऑफ एलायंस बनाया था लेकिन करीब सवा तीन साल से ज्यादा बीतने के बाद दोनों दलों की राहें फिर जुदा हो गयी हैं । 
