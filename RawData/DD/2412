कोरोना वायरस महामारी के ख़िलाफ़ जंग जीतने के लिए प्रधानमंत्री नरेंद्र मोदी हर संभव कोशिश कर रहे हैं. उन्होंने रविवार को दो पूर्व राष्ट्रपतियों और दो पूर्व प्रधानमंत्रियों के अलावा विपक्ष के कई बड़े नेताओं से कोरोना वायरस संकट पर चर्चा की.  
प्रधानमंत्री ने पूर्व राष्ट्रपति प्रणब मुखर्जी, प्रतिभा पाटिल और पूर्व पीएम मनमोहन सिंह, एचडी देवगौड़ा से फोन पर बात की. इसके अलावा उन्होंने कांग्रेस की अंतरिम अध्यक्ष सोनिया गांधी से भी बात की.
प्रधानमंत्री ने समाजवादी पार्टी के नेता मुलायम सिंह यादव, अखिलेश यादव, तृणमूल कांग्रेस की मुखिया ममता बनर्जी, बीजू जनता दल प्रमुख नवीन पटनायक, अकाली दल के प्रकाश सिंह बादल के अलावा दक्षिण भारत के बड़े नेताओं के चंद्रशेखर राव, एमके स्टालिन से भी चर्चा की.
कोरोना वायरस महामारी के हालात से निपटने के लिए प्रधानमंत्री ने विपक्षी दलों के नेताओं से सुझाव भी मांगे. बीते कुछ दिनों में प्रधानमंत्री ने मुख्यमंत्रियों, खेल और उद्योग जगत की हस्तियों, मीडिया संस्थानों के मालिकों से वीडियो कॉन्फ्रेंस के जरिए संवाद किए हैं.
