एससीओ की बैठक से पहले प्रधानमंत्री मोदी की चीन के राष्ट्रपति शी जिनपिंग के साथ द्विपक्षीय वार्ता हुई. दोनों नेताओं के बीच कई अहम मुद्दों पर चर्चा हुई. दोनों नेताओं के बीच बैठक में वुहान में बनी सहमित को लागू करने और भविष्य के भारत-चीन संबंधों की रूपरेखा तैयार करने पर चर्चा हुई. पिछले 4 साल के दौरान दोनों नेताओं के बीच ये 14वीं मुलाक़ात है. 
चिंगदाओ पंहुचने पर प्रधानमंत्री नरेंद्र मोदी का स्वागत करते चीन के राष्ट्रपति शी जिनपिंग. दोनों नेताओं के बीच गर्मजोशी की तस्वीरें इस बात की तस्दीक करती हैं कि भारत और चीन के संबंध नए फ़लक पर हैं. पीएम मोदी और राष्ट्रपति जिनपिंग के बीच वुहान में पहली अनौपचारिक शिखर वार्ता के तकरीबन पांच हफ़्ते बाद दोनों नेता द्विपक्षीय सहयोग को आगे ले जाने के मकसद से चिंगदाओ में मिले. पिछले चार वर्षों में दोनों नेताओं के बीच ये 14वीं मुलाक़ात है, जो बताती है कि भारत और चीन दोस्ती नए आयाम गढ़ चुके हैं. दोनों नेताओं ने वुहान में बनी सहमति को साकार करने पर खुलकर चर्चा की.
प्रधानमंत्री ने चिंगदाओ पंहुचने पर उनके भव्य स्वागत के लिए राष्ट्रपति जिनपिंग का आभार प्रकट किया. वुहान वार्ता का ज़िक्र करते हुए पीएम मोदी ने कहा कि दोनों नेताओं की अनौपचारिक शिखर वार्ता की गूंज आज भी दुनियाभर में सुनाई दे रही है. उन्होंने कहा कि ये मुलाक़ात दोनों पक्षों के एक दूसरे को और बेहतर ढंग से समझने में एक नई शुरुआत और एक मील का पत्थर है. प्रधानमंत्री ने कहा कि ये स्पष्ट है कि भारत और चीन के मज़बूत और स्थिर संबंध विश्व की स्थिरता और शांति के लिए बहुत महत्वपूर्ण हैं. भारत-चीन के बढ़ते इस संबंध को चीन ने भी अहम करार दिया.
साथ ही दोनों देशों ने रणनीतिक संबंधों को मज़बूत बनाने के लिए आपसी बातचीत को बढ़ावा देने पर ज़ोर दिया.
दोनों देशों के बीच दो अहम समझौतों पर भी हस्ताक्षर हुए. पहले समझौते के तहत चीन भारत को बाढ़ की स्थिति में ब्रह्मपुत्र नदी के बारे में जल संबंधी आंकड़े उपलब्ध कराएगा. साथ ही अगर बाढ़ के अलावा भी ब्रह्मपुत्र नदी में दोनों देशों द्वारा पारस्परिक रूप से सहमत स्तर से ज़्यादा जल हुआ तो चीन भारत के साथ आंकड़े साझा करेगा. दूसरे समझौते के तहत भारत से चीन को चावल का निर्यात और सुगम हो सकेगा. 
इससे पहले चिंगदाओ में अपने होटल पहुंचने पर प्रधानमंत्री मोदी का शानदार स्वागत किया गया. प्रधानमंत्री के चिंगदाओ आगमन को लेकर भारतवंशियों में भी ज़बरदस्त उत्साह दिखा.
21वीं सदी को अक्सर एशिया की सदी कहा जाता है और प्रधानमंत्री नरेंद्र मोदी के नेतृत्व में भारत और शी जिनपिंग की अगुवाई में चीन इस बात को साकार करने के लिए साथ-साथ आगे बढ़ते दिख रहे हैं.
