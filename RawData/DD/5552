जापान के दो दिन के सफल दौरे के बाद बुधवार को दक्षिण कोरिया के लिए रवाना होंगे रक्षा मंत्री राजनाथ सिंह, दक्षिण कोरिया की राजधानी सोल में रक्षा मंत्री भारतीय राजदूत द्वारा आयोजित रात्रि भोज में शामिल होंगे। 
रक्षा मंत्री राजनाथ सिंह जापान के दो दिन के सफल दौरे के बाद आज दक्षिण कोरिया की राजधानी सोल के लिए रवाना होंगे। सोल में रक्षा मंत्री भारतीय राजदूत द्वारा आयोजित रात्रि भोज में शामिल होंगे। रक्षा मंत्री जापान और दक्षिण कोरिया के पांच दिवसीय दौरे पर हैं। 
रक्षा मंत्री ने जापान की दो दिवसीय सफल यात्रा के बाद ट्वीट संदेश में कहा कि जापान की उनकी यात्रा कई मायनों में उल्लेखनीय और सफल रही है। इस यात्रा ने हमारे प्रधानमंत्रियों की हिंद-प्रशांत क्षेत्र के लिए एक दृष्टि के साथ मिलकर काम करने की अटूट प्रतिबद्धता को दोहराया है।
रक्षा मंत्री ने कहा कि इस यात्रा के दौरान भारत-जापान दोनों देशों के बीच रणनीतिक और रक्षा सहयोग को और गहरा करने और इसे अगले स्तर पर ले जाने की इच्छा को स्पष्ट रूप से रेखांकित किया गया। मैं जापान की जनता और सरकार को उनकी गर्मजोशी और आतिथ्य के लिए धन्यवाद देता हूं।
 
 
