एग्जिट पोल के नतीजों के बाद सियासी गतिविधियां तेज, बीजेपी अध्यक्ष अमित शाह ने कल बुलाई एनडीए दलों की बैठक , मायावती से मिले अखिलेश यादव तो ममता बनर्जी से चंद्रबाबू नायडू ने की मुलाकात. 
एग्जिट पोल आने के बाद जो तस्वीर सामने आयी वो केंद्र में एनडीए सरकार की वापसी की कहानी बयां कर रही है। ये भले ही एग्जिट पोल हों और नतीजे 23 तारीख को समामे आने वाले हों लेकिन फिलहाल देश की सियासत गरमा गयी है । सत्ता पक्ष और विपक्ष दोनों ही अपनी अपनी रणनीतियां बनाने में जुट गए हैं। बीजेपी अध्यक्ष अमित शाह ने मंगलवार शाम को एनडीए नेताओ की बैठक बुलाई है बैठक के बाद एनडीए के नेताओ का डिनर होगा। माना जा रहा है कि बैठक में पीएम मोदी भी मौजूद  रहेंगे।  
उधर विरोधी खेमे में भी बैठकों का दौर शुरु हो गया है। सोमवार को सपा अध्यक्ष अखिलेश यादव, बसपा प्रमुख मायावती से मिलने लखनऊ में उनके आवास पर पहुंचे, जहां दोनों नेताओं के बीच करीब घंटे भर मुलाकात हुई. बताया जा रहा है कि दोनों के बीच एग्जिट पोल के अनुमानों पर चर्चा हुई है। हालांकि  बैठक के बाद अखिलेश ने मीडिया से बात करने से इंकार कर दिया। अखिलेश भले ही कुछ कहने से इंकार कर रहे हों लेकिन बीजेपी का कहना है कि एनडीए को पूर्ण बहुमत मिलेगा और नरेंद्र मोदी ही फिर से प्रधानमंत्री बनेंगे।
बीजेपी के तमाम सहयोगी दलों का भी दावा है कि नरेंद्र मोदी की अगुवाई में ही अगली सरकार बनेगी। वहीं आंध्र प्रदेश के मुख्यमंत्री एन चंद्रबाबू नायडू भी विपक्षी दलों को एकजुट करने की कोशिशों में लगे हैं । वो कांग्रेस अध्यक्ष राहुल गांधी ,सपा प्रमुख अखिलेश यादव , बसपा प्रमुख मायावती , एनसीपी प्रमुख शरद पवार समेत तमाम विपक्षी नेताओं से मुलाकात कर चुके हैं । पश्चिम बंगाल की मुख्य़मंत्री ममता बैनर्जी से मुलाकात के बाद उनका दिल्ली में चुनाव आयोग से भी मिलने का कार्यक्रम है।
गौरतलब है कि नायडू चुनाव परिणामों से पहले ही भाजपा के खिलाफ विपक्षी दलों को एकजुट करने के अपने प्रयासों में लगे हैं और इसके तहत बैठकें कर रहे हैं। वहीं कांग्रेस और उसके सहयोगी दलों का कहना है कि तमाम मुद्दों पर बात हो रही है और नतीजे आने के बाद उनकी सरकार बनेगी। फिलहाल एग्जिट पोल के बाद बैठकों का दौर जारी है लेकिन नतीजे आने में अभी दो दिन का समय बाकी है ऐसे में सियासी घमासान दो दिन और चलते रहने के आसार हैं ।
