प्रधानमंत्री नरेंद्र मोदी मंगलवार को उद्योग संगठन भारतीय उद्योग परिसंघ (सीआईआई) के वार्षिक सत्र को संबोधित किया. उन्होंने अपने संबोधन में भारतीय उद्योग जगत के साथ देश को आर्थिक वृद्धि की राह पर लाने का मंत्र साझा किया. 
प्रधानमंत्री ने कहा कि कोरोना संकट के बीच हमें देश के लोगों के जीवन को तो बचाना ही है साथ ही साथ अर्थव्यवस्था को स्थिर भी करना है. उन्होंने कहा कि मौजूदा संकट की वजह से पहले की तुलना में अब दुनिया के अन्य देश बाकी देशों का साथ ज्यादा चाहते हैं.
कोरोना संकट से निपटने के लिए पीपीई किट के निर्माण को लेकर प्रधानमंत्री ने कहा कि प्रतिदिन देश में 3 लाख पीपीई किट बनाई जा रही है. उन्होंने कहा कि तीन महीने के अंदर ही सैकड़ों करोड़ की इंडस्ट्री खड़ी कर दी गई. उन्होंने कहा कि भारत अपनी ग्रोथ को जल्द वापस पा लेगा.
प्रधानमंत्री ने कहा कि कोरोना संकट के बीच 74 करोड़ लोगों के घर राशन पहुंचाया गया है. लॉकडाउन के दौरान सरकार ने गरीबों को आठ करोड़ से ज्यादा गैस सिलेंडरों को उनके घरों तक फ्री में पहुंचाया है. इसके अलावा प्राइवेट सेक्टरों के कर्मचारियों के खातों में ईपीएफ में सहायता की है.
प्रधानमंत्री ने कहा कि किसान अब अपनी शर्तों पर किसी भी राज्य में फसल को बेच सकता है. अब इलेक्ट्रोनिक ट्रेडिंग के जरिए से फसल को बेचा जा सकता है. इससे कई नए रास्ते खुलने जा रहे हैं. इसी तरह हमारे श्रमिकों को ध्यान में रखते हुए लेबर रिफॉर्म भी किए जा रहे हैं.
प्रधानमंत्री ने सीआईआई के कार्यक्रम में कहा कि भारत को फिर से तेज विकास के पथ पर लाने के लिए, आत्मनिर्भर भारत बनाने के लिए पांच चीजें बहुत ज़रूरी हैं. ये पांच चीजें हैं- Intent, Inclusion, Investment, Infrastructure और Innovation.
उन्होंने कहा कि एमएसएमई की परिभाषा स्पष्ट करने की मांग लंबे समय से उद्योग जगत कर रहा था, वो पूरी हो चुकी है. इससे एमएसएमई बिना किसी चिंता के आगे बढ़ पाएंगे और उनको स्टेटस बनाए रखने के लिए दूसरे रास्तों पर चलने की ज़रूरत नहीं रहेगी.
