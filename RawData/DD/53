कोरोना महामारी के लिए आयुष मंत्रालय ने जारी की नई गाइडलाइन, इम्युनिटी बढ़ाने के लिए गर्म पानी के साथ योग और हल्दी दूध रोज़ाना पीने की दी सलाह, अश्वगंधा और गिलोय का  सेवन कोविड से लड़ने में है मददगार. 
कोविड-19 महामारी की रोकथाम के लिए पूरी दुनिया में पिछले 10 महीनें से प्रयास हो रहे हैं. कई जगह लोगों में इसे लेकर दहशत भी है. लेकिन इन सबके बीच भारत में रिकवरी रेट एक बड़ी राहत है. कोरोना को हराने के लिए रोग प्रतिरोधक क्षमता को बढ़ाने के लिए आयुष मंत्रालय ने दिशा-निर्देश जारी किए हैं.
दिशा-निर्देशों में ज़्यादा ज़ोर इलाज से बेहतर रोकथाम पर है. कुछ उपायों को बताते हुए आयुष मंत्रालय ने सलाह दी है कि दिनभर गर्म पानी पीएं, कम से कम 30 मिनट तक योग का अभ्यास करें, प्राणायाम और ध्यान लगाना बहुत महत्वपूर्ण है. भोजन पकाने के समय इसमें हल्दी, जीरा और धनिया जैसे मसालों का इस्तेमाल करने की सलाह दी गई है. साथ ही गर्म ताजा बना खाना ही खाएं.
इम्युनिटी को मजबूत करने के लिए मंत्रालय ने सुबह 1 चम्मच च्यवनप्राश खाने की सलाह दी है. जो डायबिटीज के रोगी हैं, उन्हें बिना शुगर वाला च्यवनप्राश खाने की सलाह दी गई है. आयुष मंत्रालय ने अपनी गाइडलाइन में कहा है कि दिन में 1 या 2 बार हर्बल चाय पिएं या तुलसी, दालचीनी, कालीमिर्च, सूखी अदरक और किशमिश का काढ़ा पीने और 150 मिलीलीटर गर्म दूध में आधा चम्मच हल्दी डालकर पीने की सलाह दी है.
वहीं सुबह-शाम अपने दोनों नथुनों में तिल या नारियल का तेल या घी लगाएं. सूखी खांसी के लिए दिन में 1 बार पुदीने की ताजा पत्ती या अजवाइन के साथ भाप लेने के बारे में भी बताया गया है, वहीं खांसी या गले में खराश होने पर दिन में 2-3 बार प्राकृतिक शकर या शहद के साथ लौंग का पाउडर लेने के लिए सलाह दी है.
कोरोना के बिना लक्षण वाले मरीज या फिर हल्के लक्षण वाले मरीज अश्वगंधा और गिलोय का नियमित सेवन करेंगे तो फायदा होगा. कोरोना से ठीक हो गए मरीज भी नियमित रूप से च्वनप्राश खाएं. ये तमाम आयुर्वेदिक उपाय ना केवल आपको स्वस्थ रखेंगे बल्कि बीमारी से लड़ने में भी मदद करेंगे.
