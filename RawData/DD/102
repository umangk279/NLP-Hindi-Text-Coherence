देश में कोविड महामारी से स्‍वस्‍थ हुए रोगियों की संख्‍या में लगातार बढ़ोतरी हो रही है। पिछले 24 घंटों में करीब 79 हजार लोगों के ठीक होने के बाद अब तक इस बीमारी से ठीक हुए रोगियों की कुल संख्‍या 53 लाख 50 हजार से अधिक हो गई है। स्‍वस्‍थ होने की समग्र दर भी 83 दशमलव सात शून्‍य प्रतिशत हो गई है। 
स्‍वास्‍थ्‍य मंत्रालय ने कहा है कि स्‍वस्‍थ हुए रोगियों और इलाज करा रहे रोगियों की संख्‍या के बीच का अंतर लगातार बढ़ रहा है। ठीक हुए लोगों की संख्‍या में लगातार वृद्धि होने से देश में कोविड रोगियों का प्रतिशत कम करने में मदद मिली है जो इस समय कुल संक्रमित मामलों का केवल 14 दशमलव सात चार प्रतिशत है। स्‍वस्‍थ हुए रोगियों की संख्‍या इलाज करा रहे रोगियों की तुलना में पांच गुना से भी अधिक हो गई है। स्‍वास्‍थ्‍य मंत्रालय ने कहा है कि ठीक होने वाले रोगियों की लगातार बढ़ती दर का कारण यह है कि नौ राज्‍यों और केन्‍द्र शासित प्रदेशों में इसका 80 प्रतिशत से अधिक हो गया है।
बड़े पैमाने पर परीक्षण के जरिये जल्‍द रोगियों का पता लगाने, अस्‍पतालों में तत्‍काल और कारगर उपचार और आइसोलेशन केन्‍द्रों तथा घरों में संक्रमित लोगों की देखरेख की सुविधाओं से देश में स्‍वस्‍थ होने की दर में काफी सुधार हुआ है। इस समय भारत में कोविड महामारी की मृत्‍यु दर एक दशमलव पांच छह प्रतिशत है। दुनिया की औसत मृत्‍यु दर की तुलना में भारत में मृत्‍यु दर में लगातार कमी का सिलसिला जारी है। पिछले 24 घंटों में 81 हजार 484 नये मामले सामने आए जिससे देश में संक्रमित मामलों की संख्‍या 63 लाख 94 हजार 69 हो गई है।
इस समय देशभर में कोविड रोगियों की कुल संख्‍या नौ लाख 42 हजार 217 है। पिछले 24 घंटों में हुई एक हजार 95 मौतों के बाद देश में अब तक महामारी का शिकार हुए लोगों की कुल संख्‍या 99 हजार 773 हो गई है।
