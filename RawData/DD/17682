राज्य सरकार कानून व्यवस्था के मामले में विफल हो रही है साथ ही सरकार के संरक्षण में राजनैतिक हत्याएं हो रही हैं : बीजेपी    
 केरल में लगातार हो रही राजनीतिक हत्याओं का मुद्दा गुरूवार को संसद में गूंजा। पिछले 17 महीनों में केरल में 17 राजनीतिक हत्याएं हो चुकी है। मरने वालों में ज्यादातर भाजपा और आरएसएस के कार्यकर्ता हैं। भाजपा ने इस मामले में सीधे-सीधे केरल की राज्य सरकार और सीपीएम को निशाना बनाया है और कहा है कि राज्य में कानून व्यवस्था ध्वस्त हो चुकी है। राज्यसभा में बीजेपी सांसद विनय सहस्तबुद्धे ने इस मुद्दे पर केरल सरकार और सीपीएम को कठघरे में खड़ा किया। उन्होंने राज्य में हो रही राजनैतिक हत्याओं पर राज्य सरकार और सीपीएम की चुप्पी पर सवाल उठाया ।
केरल में आरएसएस बीजेपी कार्यकर्ताओं की हत्याओं को लेकर बीजेपी ने राज्य सरकार और मुख्यमंत्री पर गंभीर आरोप लगाये है। बीजेपी का कहना है कि राज्य सरकार कानून व्यवस्था के मामले में विफल साबित हुई है और उसके संरक्षण में राजनैतिक हत्याएं हो रही है। लोकसभा में बीजेपी ने बुधवार को भी इस मामले को जोरदार तरीके से उठाते हुये कहा था कि केरल में पिछले 17 महीनों में 17 राजनैतिक हत्याएं हुई है। बीजेपी ने राज्य सरकार और मुख्यमंत्री के भूमिका पर सवाल उठाये थे।
गौरतलब है कि गृहमंत्री राजनाथ सिंह ने भी केरल में आरएसएस कार्यकर्ता की हत्या के बाद राज्य से पूरे मामले की जानकारी ली थी। गृहमंत्री राजनाथ सिंह ने मुख्यमंत्री पी विजयन से कहा था कि इस तरह से राज्य में हो रही राजनैतिक हत्याए स्वीकार्य नही है और राज्य सरकार को दोषियों पर कानून के दायरे में कार्रवाई सुनिश्चित करनी चाहिये। 
