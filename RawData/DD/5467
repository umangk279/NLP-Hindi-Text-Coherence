मध्‍य प्रदेश में पिछले दो दिन से भारी वर्षा और जलाशयों से पानी निकाले जाने के कारण सभी प्रमुख नदियां उफान पर हैं. राज्‍य के तमाम हिस्सों में 24 घंटों में तेज बारिश का अनुमान जाहिर किया गया है. 
भोपाल सहित मंडला, सिवनी जिलों में सोमवार को स्‍कूलों में छुट्टी घोषित कर दी गई. इन इलाकों में जगह-जगह जलभराव की स्थिति है, जिससे लोगों को काफी दिक्कतें हो रही हैं. इसके अलावा प्रशासन ने जबलपुर, नरसिंहपुर, होशंगाबाद और हरदा सहित अन्य इलाकों में अलर्ट जारी किया है. राज्‍य के राहत आयुक्‍त ने जिला कलेक्‍टरों से सतर्कता बरतने को कहा है.
