Brexit: ब्रिटिश प्रधानमंत्री थेरेसा मे ने कहा, ब्रेक्जिट समझौते पर किसी नतीजे तक पहुंचने के लिए दोनों पक्षों को सहमति बनानी होगी। इससे पहले बेक्जिट समझौते की अंतिम तिथि 29 मार्च थी, जिसे बढ़ाकर 12 अप्रैल किया गया था।     
ब्रिटिश प्रधानमंत्री थेरेसा मे ने कहा है कि विपक्ष के साथ ब्रेक्जिट समझौते पर किसी नतीजे पर पहुंचने के लिए दोनों पक्षों में सहमति बनानी होगी। उन्‍होंने कहा कि वह मामले में अडिग होने को लेकर आलोचनाएं झेल रही हैं। ब्रेक्जि़ट समझौते को लेकर महीनों से चले आ रहे राजनीतिक गतिरोध को समाप्‍त करने के लिए थेरेसा मे ने विपक्षी लेबर पार्टी के साथ इस सप्ताह बातचीत शुरू की थी, जिसे बार-बार संसद ने खारिज कर दिया था।
थेरेसा मे ने कल जारी एक वीडियो संदेश में कहा कि सांसद उनके इस समझौते को इसके वर्तमान स्‍वरूप के साथ स्वीकार नहीं कर रहे हैं। उन्होंने कहा कि वे एक बेहतर तरीके यूरोपीय संघ से बाहर निकलना चाहती हैं, ताकि लोगों को कोई दिक्कत ना उठानी पड़े।
प्रधानमंत्री मे बुधवार को प्रस्तावित यूरोपीय संघ के सम्मेलन की अध्यक्षता करेंगी, जिसमें ब्रेक्जिट समझौते को 30 जून तक का एक और विस्तार दिलाने की कोशिश करेंगी, ताकि अगले हफ्ते अनिश्चितता की स्थिति को टाला जा सके। इससे पहले बेक्जिट समझौते की अंतिम तिथि 29 मार्च थी, जिसे बढ़ाकर 12 अप्रैल किया गया था।
 
