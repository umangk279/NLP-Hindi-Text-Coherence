कर्नाटक में भाजपा सरकार आज विधानसभा में शक्‍त‍ि परीक्षण करेगी। मुख्‍यमंत्री बी.एस.येद्दुरप्पा ने विश्‍वास जताया है कि उनकी सरकार विधानसभा में बहुमत मत प्राप्‍त कर लेगी, क्‍योंकि उनके पास एक सौ पांच सदस्‍य हैं । 
भाजपा ने अपने सभी 105 विधायकों को व्हिप जारी कर विश्‍वास मत प्रस्‍ताव पर मतदान के दौरान उपस्थित रहने का निर्देश दिया है।  मंगलवार को कांग्रेस-जेडीएस सरकार द्वारा विधानसभा में विश्वास मत खो देने के बाद शुक्रवार को राज्यपाल वजुभाई वाला ने मुख्यमंत्री के तौर पर बी एस येद्दुरप्पा को शपथ दिलाई थी। उन्होंने चौथी बार प्रदेश के मुख्यमंत्री के रुप में कमान संभाली है।
इससे पहले कल विधानसभा अध्‍यक्ष ने कांग्रेस और जनता दल-एस. के चौदह विधायकों को पार्टी विरोधी गतिविधियों के लिए दल बदल कानून के अंतर्गत अयोग्‍य घोषित कर दिया है। कुल सत्रह विधायकों को अयोग्‍य घोषित किए जाने के बाद अब दो सौ आठ सदस्‍यों वाली विधानसभा में बहुमत सिद्ध करने के लिए एक सौ पांच सदस्‍यों की जरूरत है। एक निर्दलीय विधायक ने भाजपा को समर्थन दिया है, जबकि बहुजन समाज पार्टी के एकमात्र विधायक ने अभी इस मामले में कोई फैसला नहीं किया है। इस बीच कांग्रेस पार्टी की भी आज सुबह बैठक होगी। बैठक में राज्य की आगामी रणनीति पर चर्चा होगी।
गौरतलब है कि विधानसभा में पहले येद्दुरप्पा द्वारा पेश विश्‍वास मत पर सदन में विचार किया जाएगा। उसके बाद विनियोग वि‍धेयक पर विचार और चर्चा और उसे पारित किया जाएगा। इस महीने के अंत तक अगर फाइनेंस बिल पास नहीं हुआ तो सरकारी विभागों को पैसा मिलना असंभव हो जाएगा।
