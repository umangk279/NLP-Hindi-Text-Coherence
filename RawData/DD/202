प्रधानमंत्री नरेंद्र मोदी आज वीडियो कांफ्रेंस के ज़रिये बिहार में 14 हज़ार करोड रूपये से अधिक की नौ राजमार्ग परियोजनाओं की रखेंगे आधारशिला। पीएम ऑप्‍टीकल फाइबर इंटरनेट सेवाओं का भी करेंगे उद्घाटन। बिहार के सभी 45 हजार नौ सौ 45 गांव जुड़ेंगे ऑप्‍टीकल फाइबर इंटरनेट सेवाओं से।      
प्रधानमंत्री नरेंद्र मोदी  वीडियो कॉन्‍फ्रेंस के ज़रिए बिहार में 14,258 करोड़ रूपये की लागत वाली नौ राजमार्ग परियोजनाओं की आधारशिला रखेंगे। इनमें 4 हजार दो सौ 58 करोड़ रुपये की लागत से लगभग 350 किलोमीटर की राजमार्ग परियोजनाएं शामिल हैं। प्रमुख सड़क परियोजनाएं हैं- छह लेन का 39 किलोमीटर लम्बा पटना रिंग रोड़, चार लेन का राष्ट्रीय राजमार्ग 30 का आरा - मोहनिया खंड, राष्ट्रीय राजमार्ग 31 का बख्तियारपुर - राजौली खंड और चार लेन का राष्ट्रीय राजमार्ग 131 'क' का नरैनपुर-पुर्णिया खंड। बिहार के विकास का मार्ग प्रशस्‍त करने वाली इन सड़कों से राज्‍य और आस-पास के क्षेत्रों में बेहतर सम्‍पर्क सुविधा उपलब्‍ध हो सकेगी और आर्थिक विकास को बढ़ावा मिलेगा। इससे विशेषकर उत्‍तर प्रदेश और झारखंड जैसे पड़ोसी राज्‍यों में लोगों और सामग्री की आवागमन में सुधार होगा।
प्रधानमंत्री ने वर्ष 2015 में बिहार में महत्‍वपूर्ण बुनियादी ढांचा विकास के लिए विशेष पैकेज की घोषणा की थी। इसमें 54 हजार सात सौ करोड़ रुपये की लागत वाली 75 परियोजनाएं शामिल हैं। इनमें से 13 परियोजनाएं पूरी हो चुकी हैं और 38 का काम जारी है, जबकि शेष विस्‍तृत परियोजना रिपोर्ट, निविदा या स्‍वीकार्यता स्‍तर पर हैं।
प्रधानमंत्री चार-चार लेन के तीन बड़े पुलों का उद्घाटन करेंगे। इनमें पटना में महात्मा गांधी सेतु के समांतर बनाया गया पुल, कोसी नदी पर निर्मित पुल और भागलपुर में विक्रमशिला सेतु के समांतर बनाया गया पुल शामिल हैं। इन परियोजनाओं के पूरा होने से बिहार में 21वीं शताब्‍दी के विनिर्देशों के अनुरूप पुल होंगे और सभी राष्ट्रीय राजमार्ग चौड़े तथा मज़बूत हो जाएंगे।
प्रधानमंत्री के इस पैकेज के तहत गंगा नदी पर बने पुलों की कुल संख्‍या 17 हो जाएगी। इस प्रकार राज्‍य की नदियों पर औसतन हर 25 किलोमीटर की दूरी पर एक पुल होगा।
प्रधानमंत्री ऑप्‍टीकल फाइबर इंटरनेट सेवाओं का उद्घाटन भी करेंगे। इसके तहत राज्‍य के सभी 45 हजार नौ सौ 45 गांवों में ऑप्‍टीकल फाइबर इंटरनेट सेवा उपलब्‍ध हो जाएगी। यह परियोजना दूर-संचार विभाग, इलेक्‍ट्रॉनिक्‍स तथा सूचना प्रौद्योगिकी मंत्रालय और सामान्य सेवा केंद्रों के संयुक्‍त प्रयासों से कार्यान्वित होगी। इस परियोजना के तहत सरकारी स्कूलों, आगंनवाड़ी केंद्र, आशा कार्यकर्ताओं और जीविका दीदी जैसे सरकारी संस्थानों को एक वाई फाई और पांच कनेक्शन निशुल्क मिल सकेंगे। इस परियोजना से बिहार के लोगों को ई-शिक्षा, ई-कृषि, टेली-मेडिसिन, टेली-लॉ और सामाजिक सुरक्षा संबंधी अन्य डिजिटल सेवाएं केवल एक बटन क्लिक कर उपलब्ध हो सकेंगी।
