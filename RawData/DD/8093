भोपाल सबसे स्वच्छ राजधानी के लिए सम्मानित वहीं छत्तीसगढ़, झारखंड, महाराष्ट्र को बेस्ट परफॉर्मिंग स्टेट के तौर पर नवाज़ा गया।  
दिल्ली में आज राष्ट्रपति राम नाथ कोविंद ने 2019 के लिए स्वच्छ-सर्वेक्षण पुरस्कार प्रदान किया। सबसे स्वच्छ राजधानी के रूप में भोपाल को सम्मानित किया गया जबकि नमामि गंगे अभियान में सबसे स्वच्छ गंगा शहर गौचर रहा। बेस्ट परफार्मिंग स्टेट की बात करें तो छत्तीसगढ़ अव्वल और झारखंड दूसरे नंबर पर रहा। महाराष्ट्र बेस्ट परफार्मिंग स्टेट के रूप में तीसरे पायदान पर है। इस सर्वेक्षण के जरिए 64 लाख नागरिकों की भागीदारी के जरिए लगभग 40 करोड़ की शहरी आबादी के लिए स्वच्छता संबंधी प्रयासों के विषय में उपयोगी जानकारी इकट्ठी की गई है। ये अपने ढंग का दुनिया का सबसे बड़ा सर्वेक्षण है। इस मौके पर राष्ट्रपति ने सभी सफाई कर्मियों और स्वच्छाग्रहियों के योगदान के लिए उन्हें धन्यवाद दिया। राष्ट्रपति ने कहा कि स्वच्छता की जड़ों को मजबूत बनाने के लिए सभी को सफाई की आदत, स्वभाव और व्यवहार का हिस्सा बनाना होगा। 
राष्ट्रपति ने कहा कि स्वच्छता के प्रति लोगों में गर्व की भावना होनी चाहिए। उन्होंने सभी स्कूलों और उच्च-शिक्षण संस्थानों में स्वच्छता को पाठ्यक्रम का महत्वपूर्ण विषय बनाने पर जोर दिया।
