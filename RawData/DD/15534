सऊदी अरब ने समुद्र मार्ग से हज यात्रा का विकल्‍प फिर से शुरू करने के भारत के प्रस्‍ताव को दी हरी झंडी, अल्‍पसंख्‍यक मामलों के मंत्री मुख्‍तार अब्‍बास नकवी ने कहा यह एक क्रांतिकारी, निर्धनों के पक्ष में और हज यात्रियों के अनुकूल निर्णय है, इससे यात्रा खर्च में कमी आएगी 
अल्‍पसंख्‍यक मामलों के मंत्री मुख्‍तार अब्‍बास नकवी ने कहा है कि सऊदी अरब ने समुद्र मार्ग से हज यात्रा का विकल्‍प फिर से शुरू करने के भारत के प्रस्‍ताव को मंजूरी दे दी है। नकवी ने ट्वीट कर कहा है कि यह एक क्रांतिकारी और गरीब तथा हज यात्रियों के हित में फैसला होगा। उन्‍होंने बताया कि जहाजों से हज यात्रियों को भेजने से या‍त्रा खर्च बहुत कम होगा। सऊदी अरब के हज मंत्री और  नकवी ने मक्‍का में द्विपक्षीय वार्षिक हज 2018 समझौते पर हस्‍ताक्षर किए हैं।  
नकवी इन दिनों सऊदी अरब की यात्रा पर है। इस वर्ष भारत से पहली बार मुस्लिम महिलाएं मेहरम यानि पुरूष साथी के बिना हज पर जाएंगी।  नकवी ने बताया कि इन महिलाओं के लिए परिवहन और ठहरने की अलग से व्‍यवस्‍था की गई है। इनकी मदद के लिए महिला हज सहायक नियुक्‍त की जाएंगी।
