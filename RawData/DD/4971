अपने 87वें स्थापना दिवस के मौके पर भारतीय वायु सेना की मारक क्षमता में होगा ज़बरदस्त इज़ाफा। फ्रांस में रक्षा मंत्री राजनाथ सिंह आज प्राप्त करेंगे पहला रफाल लड़ाकू विमान। रक्षा मंत्री दोनों देशों के बीच होने वाले वार्षिक रक्षा संवाद में भी होंगे शामिल। 
अपने 87वें स्थापना दिवस के मौके पर भारतीय वायु सेना की मारक क्षमता में ज़बरदस्त इज़ाफा होने जा रहा है। आज औपचारिक तौर पर भारत को पहला रफाल लड़ाकू विमान मिलेगा। फ्रांस की तीन दिवसीय यात्रा पर गये रक्षा मंत्री राजनाथ सिंह आज पेरिस में फ्रांस की रक्षामंत्री फ्लोरेंस पार्ली के साथ रफाल लडाकू विमान सौपें जाने के समारोह में शामिल होंगे।
रक्षा मंत्री विजय दशमी के अवसर पर फ्रांस में शस्‍त्र पूजा भी करेंगे। रक्षा मंत्री आज फ्रांस के राष्‍ट्रपति इमैनुअल मैक्रों से भी मिलेंगे। राजनाथ सिंह फ्रांस के रक्षा मंत्री के साथ वार्षिक रक्षा वार्ता करेंगे। वे फ्रांस के रक्षा उद्योग के मुख्‍य कार्यकारी अधिकारियों से मेक इन इंडिया कार्यक्रम और अगले वर्ष फरवरी में लखनऊ में होने वाली रक्षा प्रदर्शनी में भाग लेने को कहेंगे। 
