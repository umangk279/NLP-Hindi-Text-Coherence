चंद्रयान-2 के लैंडर विक्रम की डी ऑरबिट प्रक्रिया का पहला चरण सफलतापूर्वक संपन्न हो चुका है, डी ऑ‍रबिट मिशन का दूसरा और अंतिम चरण कल पूरा होगा, इसी के साथ सात सितंबर को चंद्रमा की सतह पर उसकी ऐतिहासिक लैंडिंग होगी। 
चंद्रयान-2 के चंद्रमा के दक्षिणी ध्रुव में उतरने से पहले आज लैंडर विक्रम ने सफलतापूर्वक ऑर्बिटर से उल्टी दिशा में चलना शुरू किया। आज इसरो ने सुबह 8 बजकर 50 मिनट पर प्रणोदन तकनीक का उपयोग कर ये प्रक्रिया पूरी की और इसे करने में चार सेकंड का समय लगा। चंद्रयान-2 से अलग होने के बाद करीब 20 घंटे से विक्रम लैंडर अपने ऑर्बिटर की कक्षा में ही चक्कर लगा रहा था लेकिन, अब यह ऑर्बिटर से उल्टी दिशा में जाएगा। इस प्रक्रिया को वैज्ञानिक भाषा में डिऑर्बिट कहा जाता है। इसरो के वैज्ञानिकों ने विक्रम को आज सुबह 8:50 बजे चांद के बेहद करीब वाली कक्षा 104 गुणा 128 किमी के दायरे में दाखिल करा दिया है। चंद्रयान-2 का ऑर्बिटर अपनी कक्षा में ही चक्कर लगा रहा है और ऑर्बिटर और लैंडर दोनों ठीक तरीके से काम कर रहे है। दूसरा और अंतिम डी ऑ‍रबिट मिशन कल  यानि 4 सितंबर को सुबह साढ़े तीन बजे से साढ़े चार बजे के बीच पूरा किया जाएगा। जिसके बाद  लैंडर  की चंद्रमा की सतह से निकटतम दूरी 36 किलोमीटर और अधिकतम दूरी 110 किलोमीटर रह जाएगी। इस मिशन से सात सितम्‍बर को चंद्रमा के दक्षिणी ध्रुव के पास लैंडर की सहज लैंडिंग हो जाएगी
