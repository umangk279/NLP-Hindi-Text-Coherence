सिलसिलेवार ढंग से हुए 8 भीषण बम धमाकों के बाद श्रीलंका में लगाया गया कर्फ्यू हटाया गया, धमाके में 200  से ज्यादा लोगों की मौत, सैकड़ों घायल,  मरने वालों में 4 भारतीय भी शामिल , राजधानी कोलंबो के 3 पांच सितारा होटलों और 3 गिरजाघरों को निशाना बना कर किया गया हमला, अबतक 7 संदिग्ध गिरफ्तार 
श्रीलंका में कल गिरजाघरों और होटलों में हुए बम विस्‍फोटों में मरने वालों की संख्‍या 200 के पार हो गई है। मृतकों में चार भारतीयों समेत 32 विदेशी नागरिक भी शामिल हैं। इन धमाकों में चार सौ से ज्यादा लोग घायल हुए हैं। घायलों को अस्‍पताल में भर्ती कराया गया है। ये विस्‍फोट उस समय हुए जब ईस्‍टर के प्रार्थना सभा आयोजित की जा रही थी। अब तक किसी गिरोह ने इन हमलों की जिम्‍मेदारी नहीं ली है। स्थिति की समीक्षा के लिए श्रीलंका के प्रधानमंत्री रानिल विक्रमसिंघे ने मंत्रिमंडल की आपात बैठक की। पुलिस को प्रभावित इलाकों में भेज दिया गया है और गिरजाघरों तथा होटलों की सुरक्षा के लिए घेराबंदी कर दी गई है।
धमाकों के बाद श्रीलंका सरकार ने सोशल मीडिया और मैसेजिंग सर्विस पर पाबंदी लगा दी है। सरकार ने रात में कर्फ्यू लगाने की भी घोषणा की है। इन बम धमाकों के बाद सेना के तीनों अंगों की तैनाती कर दी गई है। साथ ही राष्ट्रीय कार्रवाई इकाई ने कई इलाकों में जांच और तलाशी अभियान भी शुरू कर दिया है। इन धमाकों के बाद आज और कल श्रीलंका के सभी स्कूलों में छुट्टी घोषित कर दी गई है। धमाकों के बाद राष्ट्रपति मैत्रीपाला सिरीसेना ने धमाकों पर शोक जताया है और लोगों से शांति बनाए रखने की अपील की है। श्रीलंका पुलिस ने देशभर में विस्‍फोटों के संबंध में 13 संदिग्धों को गिरफ्तार किया है। विश्‍व नेताओं ने श्रीलंका में विस्‍फोटों की कड़ी निंदा की है
