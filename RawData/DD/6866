केंद्र में नरेंद्र मोदी सरकार के मंत्रियों के विभागों के बंटवारा होने के बाद तमाम मंत्रियों का अपने मंत्रालयों का काम संभालने और प्राथमिकताओं को तय करने का सिलसिला जारी है. सोमवार को कई मंत्रियों ने अपने विभागों का कामकाज संभाला. 
सबसे पहले बात स्वास्थ्य मंत्रालय की. स्वास्थ्य मंत्री हर्षवर्द्धन ने सोमवार को केन्द्रीय स्वास्थ्य मंत्री के रूप में पदभार संभाल लिया. विश्व साइकिल दिवस के मौके पर साइकिल से निर्माण भवन स्थित अपने कार्यालय पहुंचे हर्षवर्द्धन ने मंत्रालय के अधिकारियों के साथ अपना कामकाज संभाला. स्वास्थ्य मंत्री ने कहा कि उनकी पहली प्राथमिकता आयुष्मान भारत-प्रधानमंत्री जन आरोग्य योजना के क्रियान्वयन को मजबूत करने की होगी. उन्होंने कहा कि वह सुनिश्चित करेंगे कि देश के किसी भी कोने में रहने वाले व्यक्ति को इस योजना का लाभ मिले.
केंद्रीय मंत्री रविशंकर प्रसाद ने सोमवार को अपने दो मंत्रालयों का कामकाज संभाला. पहले उन्होंने कानून मंत्री के रूप में पद संभाला. बाद में उन्होंने दूरसंचार मंत्री का पदभार ग्रहण कर लिया. इसके साथ ही उन्होंने मंत्रालय के वरिष्ठ अधिकारियों एवं दूरसंचार क्षेत्र के सार्वजनिक उपक्रमों के प्रमुखों के साथ विस्तृत चर्चा भी की.
कानून मंत्री के तौर पर उन्होंने कहा कि तीन तलाक की प्रथा पर पाबंदी लगाने के लिए सरकार संसद में फिर से विधेयक लाएगी. समान नागरिक संहिता को लेकर एक सवाल पर उन्होंने कहा कि सरकार इस मुद्दे पर राजनीतिक विचार-विमर्श करेगी. वह इस मुद्दे पर विधि आयोग की रिपोर्ट पर भी गौर करेगी.
वहीं दूरसंचार मंत्री के तौर पर रविशंकर प्रसाद ने कहा कि देश चालू वर्ष में 5-जी और अन्य बैंड के लिए स्पेक्ट्रम नीलामी करेगा. प्रसाद ने कहा कि उनकी प्राथमिकताओं में सरकारी स्वामित्व वाले एमटीएनएल और बीएसएनएल का पुनरुद्धार करना शामिल होगा.
इसके अलावा स्मृति ईरानी ने केंद्रीय महिला एवं बाल विकास मंत्री के रूप में कार्यभार संभाल लिया. महिला एवं बाल विकास राज्य मंत्री देबश्री चौधरी और मंत्रालय के वरिष्ठ अधिकारियों ने स्मृति का स्वागत किया.पद भार संभालने के कुछ देर बाद ही स्मृति ईरानी ने मंत्रालय के सभी वरिष्ठ अधिकारियों के साथ बैठक की. पदभार ग्रहण करने के कुछ देर बाद ही उन्होंने ट्विटर पर कहा, ''मुझमें विश्वास जताने और बच्चों के कल्याण एवं महिला नीत विकास को आगे बढ़ाने में योगदान देने के उद्देश्य से अवसर देने के लिए प्रधानमंत्री नरेंद्र मोदी का आभार. हम महिला सशक्तिकरण को आगे बढ़ाने और बच्चों के लिए बेहतर कल का निर्माण करने की अपनी प्रतिबद्धता पूरी करते रहेंगे.”
झारखंड के पूर्व मुख्यमंत्री अर्जुन मुंडा ने सोमवार को आदिवासी मामलों के मंत्रालय का कार्यभार संभाल लिया. मंत्रालय के वरिष्ठ अधिकारियों ने मुंडा का स्वागत किया. बाद में मंत्री ने अधिकारियों के साथ बैठक की जिन्होंने उन्हें तमाम मुद्दों से अवगत कराया गया. छत्तीसगढ़ में सरगुजा लोकसभा क्षेत्र से भाजपा सांसद रेणुका सिंह सरूता ने मंत्रालय में राज्यमंत्री का पद भार संभाला.
पूर्व सेना प्रमुख जनरल विजय कुमार सिंह ने सोमवार को सड़क परिवहन एवं राजमार्ग राज्यमंत्री का पदभार संभाल लिया. पद संभालने के बाद उन्होंने कहा कि राजमार्गों के विकास के लिए पहले से चुने गए रास्ते पर कायम रहना और लक्ष्यों को पूरा करना की प्राथमिकता होगी.
साध्वी निरंजन ज्योति ने ग्रामीण विकास मंत्रालय में राज्यमंत्री के तौर पर पद संभाला.
कई और मंत्रियों ने भी अपना पद संभाल लिया. गुरुग्राम से सांसद राव इंद्रजीत सिंह ने सांख्यिकी और कार्यक्रम क्रियान्‍वयन मंत्रालय में स्‍वतंत्र प्रभार के राज्य मंत्री का कार्यभार संभाला. रामदास आठवले ने सामाजिक न्यायऔर आधिकारिता मंत्रालय में राज्यमंत्री के तौर पर संभाला. कुल मिलाकर तमाम मंत्रियों ने अपना पदभार संभाल लिया है और नए रोडमैप के साथ आगे बढ़ रहे हैं.
