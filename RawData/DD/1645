अमेरिका ने कहा कि वह कोरोना वायरस वैश्विक महामारी से निपटने के पाकिस्तान के प्रयासों में मदद के लिए उसे 60 लाख डॉलर देगा। यह राशि पाकिस्तान की डूबती अर्थव्यवस्था को कोरोना वायरस संक्रमण से जंग लड़ने में मदद करेगी।      
पाकिस्तान में अमेरिकी राजदूत पॉल जोन्स ने शनिवार को एक वीडियो संदेश में कहा कि यह धनराशि पाकिस्तान को उन ‘‘ स्वास्थ्यकर्मियों को और प्रशिक्षण देने में काम आएगी जो अस्पतालों में कोरोना वायरस संक्रमण के गंभीर हालत वाले मरीजों की देखभाल करते हैं, इससे चिकित्सा केन्द्रों में कोरोना वायरस फैलने से रुकेगा। इसके अलावा इससे संक्रमित इलाकों में रहने वाले पाकिस्तानी नागरिकों की जांच के लिए मोबाइल प्रयोगशाला भी बनाई जाएगी। ’’
जोन्स ने पाकिस्तान को ईद-उल-फितर की शुभकामनाएं भी दीं। उन्होंने कहा,‘‘रमज़ान का महीना पूरा होने पर मैं सभी पाकिस्तानियों को बधाई देना चाहता हूं।’’ राजदूत ने हाल ही में पाकिस्तान से प्राप्त चिकित्सा आपूर्ति के लिए इस्लामाबाद का आभार व्यक्त किया। यह आपूर्ति दोनों देशों के बीच मित्रता और साझेदारी के प्रतीक के रूप में की गई थी।
