प्रधानमंत्री नरेन्‍द्र मोदी ने कोविड-19 के प्रकोप से देश को बचाने के लिए देशवासियों से निर्णायक लड़ाई के लिए तैयार हो जाने का आह्वान किया है. देश के नाम अपने संदेश में प्रधानमंत्री ने कहा है कि रात 12 बजे से पूरे देश में लॉकडाउन कर दिया जाएगा.     
प्रधानमंत्री ने कहा कि यह एक तरह से जनता कर्फ्यू की ही तरह होगा, लेकिन इसमें पूरी सख्‍ती बरती जाएगी. कोरोना वायरस से बचाव का एक मात्र तरीका सोशल डिस्‍टेंसिंग यानी एक-दूसरे से मिलते समय करीब एक मीटर की दूरी बनाए रखना है और इस नियम का पालन करना बहुत जरूरी है. प्रधानमंत्री ने कहा कि अगर इसमें कोता‍ही बरती गई तो देश को भारी कीमत चुकानी पड़ सकती है.
प्रधानमंत्री ने ए‍हतियात को ही बचाव का सबसे अच्‍छा उपाय बताते हुए लोगों से कहा कि वे 21 दिनों की परीक्षा की इस घडी में घरों से बाहर न निकलें. प्रधानमंत्री ने कहा कि कोरोना का मतलब है कोई भी रोड पर न निकले और इस नियम का पालन हम सभी को करना चाहिए. उन्‍होंने कहा कि अगर हम 21 दिन तक संयम नहीं बरत पाए तो हम 21 साल पीछे धकेल दिए जाएंगे.
प्रधानमंत्री ने कहा कि कोरोना वायरस आग की तरह से तेजी से फैलने वाली बीमारी है. दुनिया के अनेक देशों के अनुभव का जिक्र करते हुए उन्‍होंने कहा कि बेहतरीन चिकित्‍सा सुविधाओं वाले देशों को भी कोरोना से निपटने में भारी कठिनाईयों का सामना करना पड़ रहा है. ऐसे में हमें उनके अनुभवों से फायदा उठाते हुए अपनी पूरी तैयारी करनी होगी. उन्‍होंने कहा कि कुछ देशों ने जिस तरह से इस बीमारी पर काबू पाया है वह हमारे लिए एक मिसाल होगी. हमें कोविड-19 के फैलाव की श्रृंखला को तोड़कर इस बीमारी से निपटना होगा.
प्रधानमंत्री ने देशवासियों का आह्वान किया कि जान है तो जहान है इसलिए हमें पूरी तैयारी करनी होगी और सोशल डिस्‍टेन्सिंग के नियम का कडाई से पालन करना होगा. उन्‍होंने बीमारी से निपटने में चिकित्‍साकर्मियों, पुलिसकर्मियों और आवश्‍यक सेवाओं से जुडे अन्‍य कर्मियों के योगदान की सराहना की. उन्‍होंने लोगों को आश्‍वासन दिया कि सरकार आम लोगों की परेशानियों को दूर करने का हर संभव प्रयास करेगी.
