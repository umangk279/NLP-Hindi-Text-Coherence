केंद्रीय सूचना एवं प्रसारण मंत्री प्रकाश जावडेकर ने ट्वीट करते हुए कहा है कि प्रधानमंत्री नरेंद्र मोदी के आत्मनिर्भर भारत अभियान को सफल बनाने में अक्षय कुमार द्वारा लॉन्च किया गया गेम 'फियरलेस एंड यूनाइटेड-गार्ड्स' FAU-G एक बेहतरीन पहल है. इससे युवा देश के सैनिकों के बलिदान को जानेंगे साथ ही इसकी कमाई का 20 प्रतिशत हिस्सा भारत के वीर ट्रस्ट में भी जाएगा. 
सरकार द्वारा ऑनलाइन मल्टीप्लेयर बैटलफील्ड गेम PUB-G को बैन किए जाने के बाद अक्षय कुमार ने एक स्वदेशी मल्टीप्लेयर गेम FAU-G लॉन्च करने की घोषणा की है. अक्षय कुमार ने शुक्रवार शाम ट्वीट करके इस गेम का पोस्टर रिलीज किया और साथ ही इस गेम के बारे में कुछ खास बातें लोगों के साथ साझा कीं.
अक्षय कुमार ने अपने ट्वीट में लिखा, "प्रधानमंत्री नरेंद्र मोदी के आत्मनिर्भर मिशन को सपोर्ट करते हुए, इस एक्शन गेम को पेश करते हुए मुझे गर्व हो रहा है. निर्भीक और एकतापूर्ण गार्ड्स फौजी (Fearless And United-Guards FAU-G)." अक्षय कुमार ने अपने ट्वीट में बताया कि मनोरंजन के साथ-साथ लोग हमारे जवानों द्वारा किए गए बलिदानों के बारे में भी सीखेंगे.
इस सबके अलावा अक्षय कुमार ने एक और खास चीज इस गेम में की है. इस खेल के द्वारा होने वाली कुल कमाई का 20 प्रतिशत हिस्सा भारत के वीर पोर्टल को जाएगा. मालूम हो कि कुछ साल पहले अक्षय कुमार ने ही भारत के वीर एप्लिकेशन को लॉन्च किया था, जिसमें कोई भी व्यक्ति कितनी भी धनराशि भारत के शहीद जवानों के परिवारों के लिए डोनेट कर सकता है.
