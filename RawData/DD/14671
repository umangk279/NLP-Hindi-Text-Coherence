केंद्रीय मंत्रिमंडल ने गुरुवार को उत्तर-पूर्व के विकास के लिए 4,500 करोड़ रुपये की राशि को मंजूरी दे दी. यह राशि अगले तीन सालों के लिए है. सरकार ने इस राशि को खर्च करने के लिए अलग-अलग क्षेत्रों की पहचान की है. 4,500 करोड़ रुपये में से एक हजार करोड़ रुपये उत्तर-पूर्व में सड़कों को बेहतर बनाने पर खर्च किया जाएगा. 
केंद्र की नरेंद्र मोदी सरकार ऐक्ट ईस्ट की नीति को आगे बढ़ाते हुए लगातार पूर्वोत्तर क्षेत्र में विकास की गंगा बहाने में लगी है. इससे न केवल पूर्वोत्तर की तस्वीर बदल रही है बल्कि क्षेत्र के लोगों को लगातार नए अवसर भी मिल रहे हैं. पूर्वोत्‍तर क्षेत्र में विकास परियोजनाओं को और बढ़ावा देते हुए कैबिनेट ने मौजूदा योजनाओं को जारी रखने सहित पूर्वोत्‍तर परिषद यानि एनईसी की योजनाओं को मंजूरी दी है. इसके लिए सरकार ने तीन सालों के लिए 4,500 करोड़ रुपये की भारी भरकम राशि को मंजूरी दी है.
सरकार के फैसले को विस्तार में समझने की कोशिश करें तो जो 4,500 करोड़ रुपये मंजूर किए गए हैं ये मार्च 2020 तक खर्च किए जाएंगे. इसके साथ ही नॉर्थ-ईस्टर्न काउंसिल की तरफ से चलाई जा रही परियोजनाएं जारी रहेंगी. क्षेत्र के लिए स्पेशल डेवलपमेंट प्रोजेक्ट में 100 फीसदी केंद्र का पैसा लगेगा. इसमें पूर्वोत्तर क्षेत्र में सड़कों के विकास के लिए 1,000 करोड़ रुपये की योजना भी शामिल है.
सरकार ने कुछ प्राथमिकता वाले क्षेत्रों की पहचान की है जिसमें बांस, सूअर पालन,  क्षेत्रीय पर्यटन,  उच्‍च शिक्षा, स्वास्थ्य, आजीविका परियोजना तथा विज्ञान एवं प्रौद्योगिकी शामिल हैं. सरकार के इन प्रयासों से पूर्वोत्‍तर क्षेत्र के लोगों के सामाजिक-आर्थिक लाभ में इजाफा होगा साथ ही इन लोगों की क्षमताएं और आजीविका बेहतर होगी. सरकार की कोशिश पूर्वोत्तर क्षेत्र के विकास को सुनिश्चित करना है. पीएम खुद व्यक्तिगत तौर पर इसमें रुचि ले रहे हैं. यही वजह है कि वो अब तक करीब 29 बार पूर्वोत्तर का दौरा कर चुके हैं. इसके अलावा केंद्र सरकार पहले ही 5,300 करोड़ रुपये की पूर्वोत्तर विशेष बुनियादी ढांचा विकास योजना को मंजूरी दे चुकी है. पूर्वोत्तर औद्योगिक विकास योजना 2017 को 2020 तक बढ़ाने की मंजूरी मिल चुकी है. साथ ही पूर्वोत्‍तर क्षेत्र विकास मंत्रालय का बजट 2,737 करोड़ से बढ़ाकर 3,060 करोड़ किया जा चुका है. जाहिर है इन सब कदमों के साथ ही पूर्वोत्तर का विकास तेजी से हो रहा है.
