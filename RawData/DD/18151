चीन द्वारा भूटान-चीन सीमा पर विवादित क्षेत्र डोकलाम में सड़क बनाने के प्रयासों पर भूटान ने आधिकारिक रूप से विरोध दर्ज कराया है। 
यह क्षेत्र भारत के सिक्किम राज्य के बेहद नजदीक है। चीन के इस कदम से भारत और चीन की सरकारों में पहले से ही तनाव है।
भारत में भूटान के राजदूत वेत्सोप नामग्येल ने कहा कि उनकी सरकार ने सिक्किम के जिले के उस भाग में जहाँ भारत, चीन और भूटान की सीमा मिलती है, चीन की सेना से सड़क निर्माण बंद करने की अपील की है।
इस मुद्दे को लेकर भारत और चीन में तनाव बढ़ने के बाद गुरुवार को भारतीय थल सेना अध्यक्ष जनरल बिपिन रावत ने सिक्किम का दौरा किया था। इससे पहले चीन ने भारतीय सैनिकों पर उसकी सीमा में घुसपैठ करने का आरोप लगाया था।
भूटान के विदेश मंत्रालय के अनुसार उसने चीन को जमीन और कुटनीतिक चैनल, दोनों ही तरीकों से यह संदेश दे चुका है कि चीन द्वारा भूटानी सीमा में सड़क निर्माण, समझौतों का सीधा उलंघन्न होगा और दोनों देशों में सीमा निर्धारण की प्रक्रिया को प्रभावित करेगा। भूटान आशा व्यक्त किया है कि डोकलाम क्षेत्र में 16 जून 2017 से पहले की यथास्थिति को बरकरार कर दी जाएगी।
गौरतलब है कि डोकलाम क्षेत्र में यथास्थिति को बदलने की चीन की तरफ से एकतरफा कार्रवाई के कारण चीन और उसके पड़ोसी देशों में तनाव उत्पन्न हो गया है। 
चीन, ग्रॉस नैशनल हैपिनेस की अवधारणा को जन्म देने वाले छोटे से हिमालयी राज्य भूटान को अपने आक्रमक रवैये का शिकार बना रहा है। स्थिति के मद्देनजर और दोनो देशों में तनाव को कम करने के लिए भारत को मजबूरन आगे बढ़ना पड़ा है। भारत ने चीन से संयम और जिम्मेदारी बरतने की अपील की है।
भारत के इस हस्तक्षेप के प्रतिक्रिया में चीन ने कैलाश मानसरोवर की यात्रा पर तिब्बत जा रहे भारतीय तीर्थ यात्रियों को सिक्किम के नाथू ला पास से प्रवेश करने पर रोक लगा दिया है। गौरतलब है कि झी जिनपिंग की 2014 में हुए भारत यात्रा के दौरान कैलाश मानसरोवर की तीर्थ यात्रा के लिए इस मार्ग पर सहमति बनी थी। इस लोक-केंद्रित पहल को रोके जाने से सैकड़ों आम नागरिक मार्ग में फंस गए थे जो बाद में अपने-अपने गृह राज्य लौट गए।
