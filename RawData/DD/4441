महाराष्ट्र की सियासत में मचे उथल-पुथल के बीच बीजेपी ने तमाम मुद्दों पर अपना रुख साफ किया है. पार्टी अध्यक्ष अमित शाह ने साफ किया है कि तमाम दूसरे दल ग़लत बयानी कर सच्चाई छिपा रहे हैं. दरअसल सरकार बनाने के लिए 19 दिन तक उठापटक के बीच मंगलवार को राष्ट्रपति शासन लागू हो गया. इसके बाद भी राज्य में सरकार गठन की कोशिश जारी है. एनसीपी-कांग्रेस का गठबंधन अब भी ये तय नहीं कर पा रहा है कि वो शिवसेना को समर्थन दे या नहीं? कोई भी दल कुछ भी साफ कहने से बच रहा है. 
बीजेपी ने महाराष्ट्र की सियासत की परतें खोलते हुए विपक्षी दलों के तमाम आरोपों का खुलकर जवाब दिया. पार्टी अध्यक्ष अमित शाह ने शिवसेना के 50-50 के दावे को ख़ारिज करते हुए साफ कहा कि पूरे चुनाव प्रचार के दौरान देवेंद्र फड़नवीस को पार्टी बार बार मुख्यमंत्री पद का दावेदार बताती रही.
राज्य में राष्ट्रपति शासन लगाकर शिवसेना और दूसरे दलों को सरकार गठन का मौका न देने के आरोपों को सिरे से ख़ारिज करते हुए अमित शाह ने कहा कि सभी दलों के लिए आज भी सरकार बनाने का पूरा मौका है और इस पर जनता के बीच ग़लत बयानी कर कोरी राजनीति की जा रही है.
वहीं, महाराष्ट्र में राष्ट्रपति शासन लगने के बाद भी राजनीतिक दल सरकार बनाने के गुणा-भाग में लगे हैं. मुंबई में दिन भर बैठकों का दौर चलता रहा. शिवसेना अध्यक्ष उद्धव ठाकरे ने बुधवार को महाराष्ट्र कांग्रेस के नेताओं से मुलाकात की और कहा कि राज्य में सरकार गठन को लेकर बातचीत ‘‘सही दिशा’’ में आगे बढ़ रही है और उचित समय आने पर फैसला लिया जाएगा. वहीं, महाराष्ट्र कांग्रेस प्रमुख बालासाहेब थोराट ने ठाकरे के साथ बैठक को केवल ‘‘शिष्टाचार भेंट’’ बताया.
दरअसल एनसीपी-कांग्रेस का गठबंधन अब भी ये तय नहीं कर पा रहा है कि वो शिवसेना को समर्थन दे या नहीं? वहीं शिवसेना ने फिर दोहराया है कि मुख्यमंत्री उन्हीं की पार्टी का होगा. फिलहाल राज्य में राजनीतिक अनिश्चितता जारी है और जनता को चुनी हई सरकार का इंतजार है.
