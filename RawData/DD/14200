जैसे जैसे 12 मई का दिन नज़दीक आ रहा है कर्नाटक में विधानसभा चुनाव के लिए प्रचार और रफ़्तार पकड़ रही है। प्रधानमंत्री नरेन्द्र मोदी आज राज्य में चुनावी रैलियों को संबोधित कर रहे हैं। पीएम ने दिन की पहली रैली कलबुर्गी में की, जहां उन्होंने कांग्रेस पर करारा हमला बोला और कहा कि जहां कांग्रेस से लोगों का पूरी तरह मोहभंग हो गया है वहीं, भाजपा को लेकर देश भर में नया भरोसा पैदा हुआ है।   
प्रधानमंत्री ने सर्जिकल स्ट्राइक पर सवाल उठाने के लिए भी कांग्रेस पर हमला बोला और कहा कि कांग्रेस ने उन जवानों के पराक्रम पर संदेह कर सुबूत मांगे जो देश की रक्षा के लिए अपनी जान की परवाह तक नहीं करते। प्रधानमंत्री ने बेल्लारी में भी एक जनसभा को संबोधित किया। प्रधानमंत्री ने कहा कि सिद्धारमैया की अगुवाई वाली कांग्रेस सरकार के चलते कर्नाटक की हालत काफ़ी ख़राब हो गई है और राज्य के किसान कर्ज़ में डूबे हुए हैं।
प्रधानमंत्री ने कहा कि ये कांग्रेस का ख़राब शासन ही है कि बेल्लारी का नाम बदनाम हो गया। उन्होंने कहा कि कर्नाटक में कांग्रेस का अंतिम गढ़ भी ढहने वाला है। पीएम मोदी ने कांग्रेस पर दलित, ओबीसी और आदिवासी विरोधी पार्टी होने का आरोप लगाते हुए कहा कि कांग्रेस इन वर्गों का वोट बैंक की राजनीति के लिए इस्तेमाल भी करती रही है।
कांग्रेस अध्यक्ष राहुल गांधी भी कर्नाटक में पार्टी उम्मीदवारों के पक्ष में प्रचार कर रहे हैं। राज्य के बीदर में एक जनसभा को संबोधित करते हुए राहुल गांधी ने लोगों से एक बार फिर से राज्य में कांग्रेस को जिताने की अपील की.
