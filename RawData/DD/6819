21 जून को अंतर्राष्ट्रीय योग दिवस है और इस मौके पर केंद्र सरकार ने योग दिवस पर कवरेज करने वाले 33 मीडिया समूहों को सम्मानित करने का फैसला किया है. 10-25 जून तक योग के प्रसार को लेकर जो अभियान चलाएगा, उन्हें जूरी के फैसले के बाद सम्मानित किया जाएगा. 
प्रधानमंत्री नरेंद्र मोदी की कोशिशों के चलते योग को नई वैश्विक पहचान मिली है, तो ये दुनियाभर के लोगों की जीवनशैली का हिस्सा बन रहा है. योग के प्रचार और प्रसार में मीडिया जगत का भी काफी अहम योगदान रहा है. ऐसे में सरकार ने मीडिया के उन प्रतिष्ठानों को सम्मानित करने का फैसला किया है, जो अपने अभियानों और सेवाओं के जरिए योग को आगे बढ़ा रहे हैं. सूचना और प्रसारण मंत्री प्रकाश जावडेकर ने एलान किया है कि अंतर्राष्ट्रीय योग दिवस के दौरान योग को बढ़ावा देने वाले संस्थानों को अंतर्राष्ट्रीय योग दिवस मीडिया सम्मान दिया जाएगा.
सरकार के मुताबिक अंतर्राष्ट्रीय योग दिवस मीडिया सम्मान के लिए योग्य रेडियो, टीवी और अखबार चलाने वाले सभी प्रतिष्ठान रहेंगे. इसके लिए 10 जून से 25 जून के बीच चलने वाले अभियानों को शामिल किया जाएगा. एक स्वतंत्र निर्णायक मंडल पुरस्कार के बारे में फैसला करेगा. रेडियो, टीवी और अखबार सभी वर्गों में 11-11 पुरस्कार दिए जाएंगे. योग को बढ़ावा देने के लिए कुल 33 पुरस्कार दिए जाएंगे. पुरस्कार के साथ प्रशस्ति पत्र भी मीडिया प्रतिष्ठानों को दिया जाएगा.
योग से जुड़े इस सम्मान को पाने के लिए सभी 22 भारतीय भाषाओं के अलावा अंग्रेजी भाषा में काम करने वाले मीडिया प्रतिष्ठान भी पात्र होंगे. अंतर्राष्ट्रीय योग दिवस मुख्य कार्यक्रम इस बार रांची में है, जहां पीएम मोदी 30 हजार लोगों के साथ योग करेंगे. ऐसे में सरकार को ये उम्मीद भी है कि स्वस्थ जीवनशैली को प्रोत्साहित करने वाले योग को देश और दुनिया के हर आम-ओ-खास तक मीडिया के जरिए पहुंचाया जा सकेगा.
