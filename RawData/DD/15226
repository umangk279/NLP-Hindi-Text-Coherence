भारत ने अंडर-19 विश्व कप के फ़ाइनल में ऑस्ट्रेलिया को 8 विकेट से हराकर विश्व कप का ख़िताब अपने नाम कर लिया है. ऑस्ट्रेलिया ने पहले बल्लेबाजी करते हुए भारत के सामने जीत के लिए 217 रनों का लक्ष्य रखा, जिसे भारत ने 2 विकेट खोकर आसानी से हासिल कर लिया. भारत ने चौथी बार इस खिताब को अपने नाम किया है. 
मनजोत कालरा के नाबाद शतक की बदौलत भारत ने अंडर-19 क्रिकेट विश्व कप के फ़ाइनल मुकाबले में ऑस्ट्रेलिया को 8 विकेट से हरा दिया. हालांकि भारत को पहला झटका पृथ्वी शॉ के विकेट के रूप में लगा, जिन्हें विल्स सदरलैंड ने बोल्ड किया. इसके बाद मनजोत कालरा और शुभमन गिल ने मैदान के चारो तरफ बेहतरीन शॉट्स लगाकर स्कोर को 130 के पार पहुंचाया. 31 के निजी स्कोर पर शुभमन गिल को परम उपल ने बोल्ड कर भारत को दूसरा झटका दिया.
इस बीच मनजोत कालरा ने बेहतरीन बल्लेबाजी करते हुए अपना शतक पूरा किया और भारत को जीत के दरवाजे तक पहुंचा दिया. नाबाद शतक लगाने वाले मनोजत कालरा को ‘मैन ऑफ द मैच’ और शुभमन गिल को ‘मैन ऑफ द सीरीज’ के खिताब से नवाजा गया. अंडर-19 में भारत की यह चौथी खिताबी जीत है.
टॉस जीतकर पहले बल्लेबाजी करने उतरी ऑस्ट्रेलिया को मैक्स ब्रॉयंट और एडवर्ड्स ने तेज शुरुआत देने की कोशिश की. हालांकि ब्रायंट 14 रन बनाकर इशांन पोरेल की गेंद पर कैच आउट हो गए. एडवर्ड्स 28 रन बनाकर पोरेल का दूसरा शिकार बने. कप्तान जेसन संघा भी कुछ खास नहीं कर पाए और 13 रन बनाकर कमलेश नगरकोटी की गेंद पर विकेट के पीछे कैच आउट हुए.
इसके बाद आए उपल और मेर्लो ने पारी को संभाला और चौथे विकेट के लिए 75 रन की साझेदारी निभाई. उपल को 34 के स्कोर पर अनुकूल रॉय ने अपनी ही गेंद पर कैच किया. दूसरे छोर पर मेर्लो ने अर्धशतक लगाने में सफलता पाई. 5वें विकेट के रूप में शिवा ने नाथन को 23 के निजी स्कोर पर आउट किया.
मेर्लो के 76 के स्कोर पर आउट होने के बाद ऑस्ट्रेलिया का कोई भी बल्लेबाज बड़ा स्कोर नहीं कर पाया और पूरी टीम 47.2 ओवर में 216 रन बनाकर पवेलियन लौट गई. 
प्रधानमंत्री नरेंद्र मोदी ने ट्वीट कर अंडर-19 विश्व कप के फाइनल में जीत पर भारतीय टीम को बधाई दी है. उन्होंने लिखा, ‘अपने युवा क्रिकेटरों की असाधारण उपलब्धि से पूरी तरह से रोमांचित हूं. अंडर-19 विश्व कप जीतने पर उन्हें बधाई. इस जीत से प्रत्येक भारतीय गौरवान्वित.’
