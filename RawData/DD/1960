अंतरराष्ट्रीय स्तर पर कच्चे तेल की कीमतों में आई गिरावट की वजह से विमान ईंधन एविएशन टर्बाइन फ्यूल की कीमतों में 23 प्रतिशत की कटौती की गई है। फरवरी से जेट ईंधन के दामों में करीब 66 प्रतिशत की कटौती के बाद अब तक की एटीएफ में यह छठी और सबसे बड़ी कटौती है।  
विमान ईंधन एविएशन टर्बाइन फ्यूल (एटीएफ) की कीमतों में 23 प्रतिशत की भारी कटौती की गई है। यह कटौती अंतरराष्ट्रीय स्तर पर कच्चे तेल की कीमतों में आई गिरावट की वजह से हुई है। रविवार को लगातार 50वें दिन पेट्रोल और डीजल कीमतों में बदलाव नहीं हुआ है। इससे एटीएफ की लागत पेट्रोल और डीजल की तुलना में एक-तिहाई यानी करीब 33 प्रतिशत रह गई है।
सार्वजनिक क्षेत्र की पेट्रोलियम कंपनियों की अधिसूचना के अनुसार राष्ट्रीय राजधानी में एटीएफ का दाम 6,812.62 रुपये प्रति किलोलीटर या 23.2 प्रतिशत की कटौती के साथ 22,544.75 रुपये प्रति किलोलीटर रह गया है। इस तरह विमान ईंधन का दाम पेट्रोल की तुलना में एक-तिहाई रह गया है। दिल्ली में कार, दोपहिया में इस्तेमाल होने वाले ईंधन पेट्रोल की कीमत 69.59 रुपये प्रति लीटर है। वहीं एक लीटर एटीएफ का दाम 22.54 रुपये प्रति लीटर बैठेगा।
इसी तरह बस, ट्रकों और ट्रैक्टरों में इस्तेमाल होने वाले डीजल का दाम 62.29 रुपये प्रति लीटर है। अधिसूचना के अनुसार, बाजार मूल्य या बिना सब्सिडी वाले मिट्टी के तेल या केरोसिन का दाम 13.3 प्रति की कटौती के साथ 39,678.47 रुपये प्र्रति किलोलीटर (39.67 रुपये प्रति लीटर) पर आ गया है। इस तरह केरोसिन का दाम भी पेट्रोल और डीजल से काफी कम है।
फरवरी से एटीएफ में यह छठी और सबसे बड़ी कटौती है। फरवरी से जेट ईंधन के दामों में करीब 66 प्रतिशत की कटौती हुई है। फरवरी में इसकी कीमत 64,323.76 रुपये प्रति किलोलीटर थी। अब यह घटकर 22,544.75 रुपये प्रति किलोलीटर पर आ गया है। अन्य महानगरों में भी विमान ईंधन की कीमतों में इतनी ही कटौती हुई है।
