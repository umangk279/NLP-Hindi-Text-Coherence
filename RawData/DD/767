जामिया मिल्लिया इस्लामिया की आवासीय कोचिंग अकादमी (आरसीए) में कोचिंग और प्रशिक्षण पाने वालों में से 30 उम्मीदवार सिविल सेवा परीक्षा 2019 में कामयाब हुए हैं. इनमें से 25 आरसीए में रह कर प्रशिक्षित हुए और 05 का मॉक साक्षात्कार कार्यक्रम में प्रशिक्षण हुआ. देश के किसी भी सार्वजनिक कोचिंग सेंटर से यह सबसे बड़ा चयनित उम्मीदवारों का समूह है. 
इस साल आरसीए से कोचिंग पाने वालों में से रुचि बिंदल का सर्वश्रेष्ठ प्रदर्शन रहा, जिन्होंने 39वीं रैंक हासिल किया. आरसीए के कामयाब 30 उम्मीदवारों में से छह लड़कियां हैं.
पिछले साल यूपीएससी सिविल सेवा परीक्षा में तीसरा रैंक पाने वाले जुनैद अहमद आरसीए, जेएमआई से स्टार परफार्मर थे.
2010-2011 में अपनी स्थापना से वर्ष 2019 तक आरसीए ने 230 सिविल सेवक बनाए हैं, जिनमें कई आईएएस, आईएफएस और आईपीएस शामिल हैं.
यूजीसी ने 2010 में सेंटर फॉर कोचिंग एंड करियर प्लानिंग के तत्वावधान में आरसीए, जामिया की स्थापना की थी. इसके तहत एससी-एसटी छात्रों, महिलाओं और अल्पसंख्यकों को सिविल सेवा और अन्य प्रतियोगी परीक्षाओं के लिए मुफ्त कोचिंग और आवासीय सुविधाएं मुहैया कराई जाती हैं.
निशांत सौरभ, संवाददाता
