एक-दूसरे के प्रति 24 साल तक दुश्मनी का भाव रखने वाले मुलायम सिंह और मायावती शुक्रवार को चुनाव प्रचार करने के लिए एक मंच पर आ गए. उत्तर प्रदेश के मैनपुरी में दोनों नेताओं ने एक संयुक्त रैली को संबोधित किया. मैनपुरी मुलायम सिंह यादव का गढ़ है और मायावती ने वहां पहुंचकर मुलायम सिंह के लिए वोट मांगा. दोनों नेताओं की दुश्मनी का चरम लखनऊ का गेस्ट हाउस कांड था और मायावती ने अपने भाषण की शुरुआत गेस्ट हाउस कांड को याद करते हुए कहा कि उन्होंने उसे भुला दिया है. 
सपा-बसपा का गठबंधन होने के बाद पहली बार दोनों नेता एक मंच पर नजर आए. मायावती मंच पर मुलायम सिंह के पहुंचने पर मायावती ने खड़े होकर उनका स्‍वागत किया. भाषण देने की बारी आई, तो दोनों नेताओं ने पुरानी बातें भूलकर एक दूसरे की तारीफ की. माया ने गठबंधन को कठिन फैसला बताया.
रैली में अखिलेश यादव ने भी मायावती का आभार प्रकट किया और जनता से मुलायम सिंह यादव को जिताने की अपील की और कहा कि सपा-बसपा ने ही यूपी से दिल्ली का रास्ता आसान बनाया है. अखिलेश ने कहा कि यह बड़ा चुनाव देश के भविष्य का है और अब देश में नया प्रधानमंत्री बनाना है.
मायावती और मुलायम भले ही एक हो गए हों लेकिन मुलायम के अपनों के साथ ही विरोधी भी इस गठबंधन पर हमला करने में पीछे नहीं है.
गौरतलब है कि यूपी में 1993 के विधानसभा चुनाव में सपा और बसपा दोनों पार्टियों ने मिलकर चुनाव लड़ा था. इस गठबंधन को जीत मिली थी और मुलायम सिंह यादव सीएम बने थे. हालांकि दो ही साल में दोनों पार्टियों के बीच रिश्ते खराब होने लगे. 2 जून, 1995 को मायावती लखनऊ स्थित गेस्ट हाउस में विधायकों के साथ बैठक कर रही थीं. इतने में एसपी के कार्यकर्ता और विधायक वहां पहुंचे और बीएसपी के कार्यकर्ताओं के साथ मारपीट करने लगे. आरोप है कि मायावती पर भी हमला करने की कोशिश की गई लेकिन उन्होंने खुद को एक कमरे में बंद करके बचा लिया. इस घटना के बाद मायावती ने समर्थन वापस लेने का एलान कर दिया. इसके बाद मायावती बीजेपी के समर्थन से सीएम बन गईं. तब से मुलायम और मायावती में राजनीतिक दुश्मनी चल रही है. फिलहाल राजनीति में कुछ भी संभव है और अब ये दुश्मनी दोस्ती में बदल गई है, लेकिन देखना ये होगा कि जनता इस गठबंधन को कैसे लेती है.
