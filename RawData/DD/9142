राजस्थान का चुनावी रण अपने अंतिम दौर की तरफ बढ़ रहा है ऐसे में सभी पार्टियों के दिग्गज चुनावी मैदान में उतरकर अपनी पार्टी के लिए वोट मांग रहे हैं।  
भाजपा अध्यक्ष अमित शाह ने कल राजस्थान में कई जनसभाएं की। चित्तौड़गढ़ के इस मंदिर में दर्शन करने के बाद भाजपा अध्यक्ष अमित शाह ने चित्तौड़गढ़ में जनसभा की। भाजपा अध्यक्ष ने जनसभा में कांग्रेस पर जमकर निशाना साधा। उन्होनें कहा कि कांग्रेस का सेनापति तय नहीं है और वो फिर भी दिन में राजस्थान की सत्ता में आने के सपने देख रही है।
उधर राजस्थान में वरिष्ठ भाजपा नेता और केंद्रीय मंत्री राजनाथ सिंह ने राजसमंद में स्थानीय उम्मीदवार सुरेंद्रसिंह राठौड़ के समर्थन में जनसभा को संबोधित किया। उन्होनें सर्जिकल स्ट्राइक पर कांग्रेस पर निशाना साधते हुए कहा कि कांग्रेस अब कहती है कि उनकी सरकार ने भी तीन बार सर्जिकल स्ट्राइक की थी तो अब तक चुप क्यों थे।
सिरोही जिले के रेवदर में कल राजस्थान के पूर्व मुख्यमंत्री अशोक गहलोत ने चुनावी जनसभा को संबोधित किया। रेवदर विधानसभा प्रत्याशी नीरज डांगी के समर्थन में अशोक गहलोत ने यह जनसभा की। वहीं पार्टी नेता सचिन पायलट भी कल झुंझुनूं दौरे पर रहे। पायलट ने कहा कि अब बदलाव का वक्त है और राजस्थान में भी बदलाव लाने में अपनी भागीदारी सुनिश्चित करें।
