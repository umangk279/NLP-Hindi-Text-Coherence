महाराष्ट्र में  सरकार गठन पर सस्पेंस बढ़ा, शिवसेना नेताओं ने राज्यपाल से मुलाकात कर मांगा 48 घंटे का और समय, लेकिन राज्यपाल का इंकार,  कांग्रेस एनसीपी ने नहीं खोले पत्ते, केंद्र में शिवसेना के कोटे के मंत्री अरविंद सावंत का इस्तीफा. 
मौसम के बदलते मिजाज के साथ महाराष्ट्र में सियासी समीकरण तेजी से बदल रहे हैं । दिन भर एनसीपी शिवसेना और कांग्रेस में बैठकों का दौर चलता रहा।  शिवसेना के नेताओं ने देर शाम राज्यपाल भगत सिंह कोश्यारी से मुलाकात कर अपना पक्ष रखा। इससे पहले दिन भर दिल्ली और मुंबई में बैठकों का दौर जारी रहा । मुंबई में एनसीपी कोर कमेटी की बैठक हुई तो दिल्ली में कांग्रेस की । कांग्रेस ने पहले सुबह बैठक की और फिर शाम चार बजे महाराष्ट्र के नेताओं के साथ विचार विमर्श किया। इस बैठक के बाद ही सरकार गठन पर कांग्रेस एनसीपी ने अपने पत्ते नहीं खोले। इन सब घटनाक्रम के बीच केंद्र सरकार में शिवसेना के प्रतिनिधि और भारी उद्योग अरविंद सावंत ने अपने पद से इस्तीफा दे दिया है। उन्होंने दिल्ली में  एक प्रेस कॉन्फ्रेंस में इस्तीफे का एलान किया।
राज्य में पिछले महीने विधानसभा चुनाव हुए, जिसके नतीजे 24 अक्टूबर को आए. कुल 288 सीटों में से बीजेपी ने 105 पर जीत दर्ज की. जबकि उसकी सहयोगी शिवसेना को 56 सीटों पर जीत मिली. वहीं, दूसरी तरफ बीजेपी-शिवसेना के विरोधी गठबंधन में कांग्रेस को 44 और एनसीपी  को 54  सीटों पर जीत मिली थी। बीजेपी शिवसेना गठबंधन को मिली जीत के बाद भी शिवसेना मुख्यमंत्री पद को ढाई ढाई साल के लिए बांटने पर जोर दिया जिसे बीजेपी ने ठुकरा दिया।
इसके बाद दोनों दलों में दूरी बढ गयी। 15 दिन के इंतजार के बाद  राज्यपाल ने बीजेपी से सरकार गठन का न्योता दिया था। लेकिन बीजेपी ने राज्यपाल से  साफ कह दिया है कि उसके पास अपने दम पर सरकार बनाने के लिए पर्याप्त संख्या नहीं है. इसके बाद राज्यपाल ने शिवसेना से सरकार बनाने के लिए पूछा । शिवसेना भी अपने दम पर सरकार बनाने की स्थिति में नहीं थी क्योंकि उसके पास महज 56 सीटें हैं।
कांग्रेस एनसीपी पत्ते खोलने को तैयार नही है। राज्य में नए घटनाक्रम पर बीजेपी ने बेहद सधी हुई प्रतिक्रिया दी है। फिलहाल चुनाव नतीजे के बाद लग रहा था कि बीजेपी शिवसेना गठबंधन सरकार बनाएंगे लेकिन राजनीति नंबरों का खेल है और ये नंबर किसे मिलेगा ये अब भी साफ नहीं है। 
