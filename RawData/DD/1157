बिहार की राजधानी पटना में एक सप्ताह के लिए लॉकडाउन की घोषणा की गई है। पटना के जिलाधिकारी कुमार रवि ने कोरोना वायरस की रोकथाम को लेकर यह बड़ा फैसला लिया है। 
बिहार सरकार ने राज्य में कोविड-19 के मामलों में अत्‍यधिक वृद्धि के कारण पटना, भागलपुर और नवादा जिलों में पूर्ण लॉकडाउन लागू करने के आदेश दिए हैं। भागलपुर में आज से 16 जुलाई तक लॉकडाउन रहेगा। पटना में दस से 16 जुलाई तक लॉकडाउन रहेगा। जबकि नवादा जिले में भी 10 से 12 जुलाई के बीच लॉकडाउन की घोषणा की गई है।
इस लॉकडाउन के तहत, सरकारी कार्यालय और सार्वजनिक क्षेत्र के उपक्रम बंद रहेंगे। सभी निजी और व्यावसायिक प्रतिष्ठान भी बंद रहेंगे। हालांकि, राशन की दुकानें, डेयरी, सब्जियां और मीट की दुकानें सुबह 6 से 10 बजे और शाम 4 से 7 बजे के बीच खुली रहेंगी। सभी पूजा स्थल और धार्मिक आयोजन भी बंद रहेंगे। संबंधित अधिकारियों को निर्देश दिया गया है कि वे लोगों को घरों में ही रहने और वस्‍तुओं की उन्‍हें होम डिलीवरी अपनाने के लिए प्रोत्साहित करें।
राज्य में आज कोविड-19 के सात सौ 49 नए मामलों की पुष्टि हुई। इन्‍हें मिलाकर संक्रमितों की कुल संख्‍या 13 हजार दो सौ 74 हो गई है। इस दौरान राज्‍य में अब तक नौ हजार पांच सौ 41 मरीज ठीक हो चुके हैं, जबकि तीन हजार छह सौ 32 मरीजों का इलाज चल रहा है। बिहार में कोविड-19 से स्‍वस्‍थ होने की दर 72 प्रतिशत है। राज्य में कोविड-19 के कारण एक सौ लोगों की मौत हो चुकी है। 
मुख्यमंत्री आवास से जुड़े साठ अधिकारी कोविड​​-19 से संक्रमित पाए गए हैं। दो विधायकों की जांच भी पॉजिटिव आई है।
