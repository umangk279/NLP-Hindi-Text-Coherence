प्रधानमंत्री नरेंद्र मोदी ने बिहार और यूपी में की रैलियां कर विपक्ष पर हमला बोलते हुए कहा कि आतंकवाद से लडने के लिए मजबूत सरकार चाहिए। वहीं भाजपा अध्यक्ष अमित शाह ने राजस्थान में रैलियां कीं जहां उन्होंने कहा बालाकोट में एयर स्ट्राइक के बाद राहुल गांधी का प्रधानमंत्री बनने का ख्वाब चकनाचूर हो गया है।   
आज मंगलवार के दिन प्रधानमंत्री चुनाव प्रचार के लिए उत्तरप्रदेश और बिहार में थे...बिहार के मुजफ्फरपुर, यूपी के बहराइच और बाराबंकी में चुनावी रैलियों में विपक्ष पर हमला बोलते हुए पी एम ने कहा..विपक्ष के पास राष्ट्रीय सुरक्षा की न तो कोई नीति है और न ही नीयत। बीजेपी अध्यक्ष अमित शाह ने भी आज राजस्थान में चुनाव प्रचार किया।
चौथे चरण के मतदान के बाद प्रधानमंत्री ने अपना सारा जोर यूपी और बिहार पर फोकस कर दिया है। मंगलवार को पीएम मोदी ने बिहार और यूपी में तीन रैलियां करके वोट मांगे।
पीएम की पहली रैली बिहार के मुजफ्फरपुर में थी जहां उन्होंने विपक्ष पर जोरदार हमला बोला। पीएम ने कांग्रेस समेत विपक्षी दलों पर अपना स्वार्थ सिद्ध करने तथा भ्रष्टाचार छिपाने के लिये केंद्र में कमजोर सरकार बनाने का प्रयास करने का आरोप लगाया और साथ ही आगाह किया कि बिहार में विपक्षी महागठबंधन की ताकत बढ़ाने का मतलब है लूट-पाट, अपहरण और भ्रष्टाचार के दिन वापस लाना। 
पीएम की अगली रैली यूपी के बहराइच में थी जहां उन्होंने विपक्षी दलों पर राष्ट्रीय सुरक्षा के विषय को नजरंदाज करने का आरोप लगाते हुए  कहा कि विपक्ष के पास राष्ट्रीय सुरक्षा की न तो कोई नीति है और न ही नीयत । पीएम ने कहा कि जो विपक्ष का नेता बनने तक की स्थिति में नहीं हैं, वो प्रधानमंत्री बनने के लिये दर्जी के पास कपड़े सिला रहे हैं। 
बाद में पीएम ने बाराबंकी में रैली की और अपनी सरकार की उपलब्धियां गिनायी । प्रधानमंत्री ने अपने संबोधन में सौभाग्य योजना, उज्जवला योजना, हर घर को शौचालय योजना, गरीबों  आयुष्मान योजना और प्रधानमंत्री सम्मान निधि जैसी योजनाओं का जिक्र किया और आने वाले समय में मजबूत सरकार के लिये आर्शीवाद मांगा ।
उधर बीजेपी अध्यक्ष अमित शाह राजस्थान में थे । उन्होंने दौसा , अलवर भरतपुर में रैलियों को संबोधित किया और कहा कि  देश में चल रही लहर बता रही है कि  2019 के चुनाव में मोदी फिर से प्रधानमंत्री बनने जा रहे हैं। राष्ट्रीय सुरक्षा के मसले पर अमित शाह ने कहा कि  बालाकोट में एयर स्ट्राइक के बाद राहुल गांधी का प्रधानमंत्री बनने का ख्वाब चकनाचूर  हो गया 
इस बीच नेताओं का दलबदल का सिलसिला जारी है । दिल्ली से कांग्रेस के पूर्व विधायक और वरिष्ठ नेता  भीष्म शर्मा मंगलवार को बीजेपी में शामिल हो गए । उन्होंने दिल्ली में बीजेपी मुख्यालय में पार्टी की सदस्यता ली । 
