गृहमंत्री अमित शाह ने अयोध्या में राम मंदिर के भूमि-पूजन व शिलान्यास को भारत के लिए एक ऐतिहासिक व गौरवपूर्ण दिन बताया है. 
अपने ट्वीट्स में अमित शाह ने कहा कि “प्रभु श्रीराम की जन्मभूमि पर प्रधानमंत्री श्री नरेंद्र मोदी जी द्वारा भव्य राम मंदिर का भूमि पूजन व शिलान्यास किया गया, जिसने महान भारतीय संस्कृति व सभ्यता के इतिहास का एक स्वर्णिम अध्याय लिखा है और एक नए युग की शुरुआत की है.”
गृहमंत्री ने कहा कि “अयोध्याजी में राम मंदिर निर्माण सदियों से दुनियाभर के हिंदुओं की आस्था का प्रतीक रहा है. आज पीएम श्री नरेंद्र मोदी और श्रीराम जन्मभूमि तीर्थ क्षेत्र ने राम मंदिर का भूमि-पूजन करके करोड़ों लोगों की आस्था को सम्मान देने का काम किया है, इसके लिए मैं उनका हृदय से आभार व्यक्त करता हूं.”
अमित शाह ने यह भी कहा कि “प्रभु श्रीराम जी के आदर्श एवं विचार भारतवर्ष की आत्मा में बसते हैं. उनका चरित्र एवं जीवन-दर्शन भारतीय संस्कृति की आधारशिला है. राम मंदिर निर्माण से यह पुण्यभूमि अयोध्याजी पुनः विश्व में अपने पूर्ण वैभव के साथ जग उठेगी. धर्म और विकास के समन्वय से रोजगार के अवसर भी उत्पन्न होंगे.”
उन्होंने कहा कि “इस भव्य प्रभु श्रीराम मंदिर का निर्माण प्रधानमंत्री श्री नरेंद्र मोदी जी के मजबूत और निर्णायक नेतृत्व को दर्शाता है. इस अविस्मरणीय दिन पर सभी भारतवासियों को मेरी हार्दिक शुभकामनाएं. मोदी सरकार भारतीय संस्कृति और उसके मूल्यों की रक्षा व संरक्षण के लिए हमेशा कटिबद्ध रहेगी.”
अमित शाह ने यह भी कहा कि “प्रभु श्रीराम मंदिर निर्माण असंख्य नाम-अनाम रामभक्तों के सदियों के निरंतर त्याग, संघर्ष, तपस्या और बलिदान का परिणाम है. आज के दिन मैं उन सभी तपस्वियों को नमन करता हूं, जिन्होंने इतने वर्षों तक सनातन संस्कृति की इस अमूल्य धरोहर के लिए संघर्ष किया. जय श्री राम!”
