सूचना प्रौद्योगिकी मंत्री रविशंकर प्रसाद ने नई दिल्ली में राष्ट्रीय चैलेंज की शुरुआत की है जिसमें छात्र विभिन्न सामाजिक समस्याओं हल तकनीक के जरिए ढूढेंगे। देशभर के 10 लाख छात्र दो महीनों के दौरान इस चैलेंज में हिस्सा लेंगे और सर्वश्रेष्ठ 50 छात्रों को राष्ट्रीय स्तर पर सम्मानित किया जाएगा। 
केंद्रीय मंत्री रविशंकर प्रसाद ने दिल्ली में युवाओं के लिए राष्ट्रीय चैलेंज की शुरुआत की, जिसका मकसद उनमें शोध और नवाचार को बढ़ावा देना है। इस चैलेंज के तहत देशभर के स्कूलों के कक्षा 6 से 12 के युवाओं को विभिन्न सामाजिक समस्याओं का तकनीक के जरिए हल ढूंढना होगा। इस चैलेंज की शुरुआत करते हुए रविशंकर प्रसाद ने कहा कि देश के सभी 29 राज्यों और 7 केंद्र शासित प्रदेशों के करीब दस लाख छात्र अगले दो महीनों के दौरान चलने वाले इस राष्ट्रीय चैलेंज में हिस्सा लेंगे। हर राज्य से दस सर्वश्रेष्ठ छात्र का चयन किया जाएगा और इनमें से 50 छात्रों को राष्ट्रीय स्तर पर सम्मानित किया जाएगा।
