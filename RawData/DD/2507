कोरोना की चुनौतियों के बीच प्रधानमंत्री नरेंद्र मोदी ने आयुष चिकित्सकों के साथ संवाद किया। पीएम ने कहा कोविड-19 के संक्रमण को रोकने में आयुष की महत्वपूर्ण भूमिका है। साथ ही प्रधानमंत्री ने कहा आयुष से जुड़े गैर-सरकारी चिकित्‍सकों की भी जरूरत पड़ने पर सेवा ली जानी चाहिए। 
प्रधानमंत्री नरेन्‍द्र मोदी ने कहा है कि लोगों को स्‍वस्‍थ रखने में आयुष क्षेत्र लंबे समय से महत्‍वपूर्ण भूमिका निभाता रहा है और कोविड-19 के मौजूदा संकट के दौर में आयुष का महत्‍व कई गुना बढ़ गया है। आज वीडियो कॉन्‍फ्रेंस के जरिए आयुष चिकित्‍सकों से बातचीत में प्रधानमंत्री ने कहा कि आयुष का नेटवर्क देशभर में मौजूद है और विश्‍व स्‍वास्‍थ्‍य संगठन के निर्देशों के अनुसार वायरस के प्रसार को नियंत्रित करने के लिए अच्‍छी कार्यशैली का संदेश देने के लिए इस नेटवर्क का उपयोग करना आवश्‍यक है।
पीएम मोदी ने तनाव कम करने और शरीर को सशक्‍त बनाये रखने के लिए हैशटैग योगा एट होम को बढ़ावा देने में आयुष मंत्रालय के प्रयासों की सराहना की। प्रधानमंत्री ने इस बात पर जोर दिया कि आयुष के पास इलाज होने संबंधी अपुष्‍ट दावों पर स्थिति स्‍पष्‍ट की जानी चाहिए। उन्‍होंने कहा कि आयुष के वैज्ञानिकों, भारतीय आयुर्विज्ञान अनुसंधान परिषद, वैज्ञानिक और औद्योगिक अनुसंधान परिषद और अन्‍य अनुसंधान संगठनों को मिलकर साक्ष्‍य-आधारित अनुसंधान करना चाहिए। उन्होंने कहा कि आयुष से जुड़े गैर-सरकारी चिकित्‍सकों की भी जरूरत पड़ने पर सेवा ली जानी चाहिए।
प्रधानमंत्री ने सुझाव दिया कि आयुष दवा निर्माताओं को अपने संसाधनों का उपयोग सेनिटाइजर सहित ऐसी अन्‍य जरूरी सामग्री के निर्माण के लिए करना चाहिए जिनकी इस समय ज्‍यादा मांग है। उन्‍होंने इसके लिए टेली मेडिसिन का उपयोग करने की सलाह दी ताकि कोरोना महामारी के प्रति लोगों में जागरूकता का बढ़ाई जा सके। पीएम ने इससे निपटने के लिए परस्‍पर सुरक्षित दूरी बनाये रखने के महत्‍व पर भी जोर दिया।  
