लोकसभा चुनाव के पहले चरण का प्रचार कल शाम समाप्त हो गया । इस चरण में 20 राज्यों और केंद्र शासित प्रदेशों के 91 निर्वाचन क्षेत्रों में बृहस्‍पतिवार को वोट डाले जायेंगे। पहले चरण की इन सीटों के लिए धुआँधार प्रचार किया गया है। इनमे से आंध्र प्रदेश, ओडीशा , अरुणाचल प्रदेश और सिक्किम में लोक सभा के साथ साथ विधान सभा के लिए भी चुनाव हो रहे हैं।  
 लोकसभा चुनाव के पहले चरण में 20 राज्यों की 91 लोकसभा सीटों पर 11 अप्रैल को मतदान होना है। इन सीटों के लिए कुल 1279 उम्मीदवार मैदान में हैं। 
पहले चरण में तेलंगाना की सभी 17, आंध्र प्रदेश की सभी 25, उत्तर प्रदेश की 8, महाराष्ट्र की 7, उत्तराखंड की सभी 5, असम की 5, बिहार की 4, ओडिशा की 4, जम्मू कश्मीर, मेघालय, पश्चिम बंगाल और अरुणाचल प्रदेश की 2-2, मिज़ोरम, मणिपुर, नागालैंड, सिक्किम, त्रिपुरा, छत्तीसगढ़, अंडमान और निकोबार और लक्षद्वीप की 1-1 सीट पर वोट डाले जाएंगे। 
पहले चरण के लिए चुनाव प्रचार भी ज़ोर शोर से हुआ। भाजपा के लिए प्रधानमंत्री नरेन्द्र मोदी, पार्टी अध्यक्ष अमित शाह, वरिष्ठ नेता और केन्द्रीय मंत्रियों राजनाथ सिंह और स्मृति ईरानी समेत भाजपा के तमाम दिग्गजों ने मोर्चा संभाला। 
पहले चरण के लिए प्रधानमंत्री नरेन्द्र मोदी ने उत्तर प्रदेश के मेरठ से पार्टी के प्रचार अभियान का बिगुल बजाया। मेरठ, पश्चिमी उत्तर प्रदेश की महत्वपूर्ण लोकसभा सीटों में शामिल है और यहां से अपनी चुनावी रैलियों का आग़ाज़ कर प्रधानमंत्री ने बहुत स्पष्ट संदेश भी दिया था।
पहले चरण के लिए प्रधानमंत्री ने चुनाव वाले राज्यों में तमाम रैलियां की और भाजपा के लिए लोगों से समर्थन मांगा। अपनी रैलियों में प्रधानमंत्री ने राष्ट्रीय सुरक्षा और भ्रष्टाचार जैसे विषयों पर अपनी सरकार के क़दमों का ज़िक्र तो किया ही, इन मुद्दों पर विपक्ष को आड़े हाथों भी लिया। प्रधानमंत्री पिछले पांच वर्षों में अपनी सरकार की उपलब्धियों का लेखा जोखा पेश करने के साथ साथ आम नागरिकों की ज़िंदगी बेहतर बनाने के लिए एनडीए सरकार के क़दमों की भी बात की। उन्होंने पुरज़ोर तरीके से इस बात को भी रखा कि देश हित और जनहित की रक्षा के लिए वे चौकीदार की तरह काम कर रहे हैं। प्रधानमंत्री ने महाराष्ट्र, ओडिशा, बिहार, उत्तराखंड, पश्चिम बंगाल, आंध्र प्रदेश, असम, अरुणाचल प्रदेश, मणिपुर और त्रिपुरा में कई रैलियों को संबोधित किया। 
भाजपा अध्यक्ष अमित शाह ने भी पहले चरण के लिए धुआंधार प्रचार किया और गुजरात, ओडिशा, तेलंगाना, आंध्र प्रदेश, पश्चिम बंगाल, असम, जम्मू कश्मीर, तमिलनाडु, बिहार और त्रिपुरा में बीजेपी के लिए प्रचार किया। 
कांग्रेस की तरफ़ से मोर्चा संभाले रखा पार्टी अध्यक्ष राहुल गांधी ने, तो वहीं, उनकी बहन और पार्टी महासचिव और पश्चिमी उत्तर प्रदेश की प्रभारी प्रियंका गांधी ने भी सबसे ज़्यादा लोकसभा सांसद भेजने वाले राज्य में तमाम रोड शो और रैलियां कीं। पहले चरण के लिए राहुल गांधी ने जम्मू कश्मीर, उत्तराखंड, महाराष्ट्र, नागालैंड, असम, तेलंगाना, आंध्र प्रदेश में रैलियां की। राहुल गांधी ने अपनी रैलियों में राफेल के मुद्दे को ज़ोर शोर से उठाया तो वहीं, 5 करोड़ गरीब परिवारों को हर साल 72000 रुपये देने के कांग्रेस के वादे को भी जम कर भुनाया। वहीं, पश्चिमी उत्तर प्रदेश में कांग्रेस को उबारने के इरादे से पार्टी ने प्रियंका गांधी को मैदान में उतारा, तो उन्होंने भी ख़ूब तरीके से जनसंपर्क और जनसभाएं कर वोट मांगे। प्रियंका ने यूपी के सहारनपुर, ग़ाज़ियाबाद, बिजनौर और कैराना में चुनावी रैलियां कीं। 
अन्य दलों की बात करें तो उत्तर प्रदेश में सपा-बसपा गठबंधन की एकता भुनाने के लिए समाजवादी पार्टी अध्यक्ष अखिलेश यादव और बीएसपी प्रमुख मायावती ने मिलकर प्रचार किया। उत्तर प्रदेश के देवबंद में मायावती और अखिलेश यादव ने मंच साझा किया और लोगों से उनके गठजोड़ को जिताने की अपील की। 
बीएसपी प्रमुख मायावती ने आंध्र प्रदेश में भी चुनावी रैलियां की। यहां बीएसपी का जनसेना से गठजोड़ है। 
पहले चरण में लोकसभा सीटों के साथ ही चार राज्यों में विधानसभा चुनावों के लिए भी वोट डाले जाएंगे। 11 अप्रैल को आंध्र प्रदेश विधानसभा की सभी 175 सीटों, सिक्किम विधानसभा की सभी 32 सीटों और अरुणाचल प्रदेश विधानसभा की 57 सीटों के लिए वोट डाले जाएंगे। अरुणाचल प्रदेश में तीन सीटों पर चुनाव नहीं होंगे क्योंकि इन पर भाजपा उम्मीदवार पहले ही निर्विरोध चुने जा चुके हैं। राज्य की बची हुई 57 सीटों पर 11 अप्रैल को ही वोट डाले जाएंगे। इसी दिन ओडिशा विधानसभा की 28 सीटों के लिए भी मतदान होगा। 
