आज नई दिल्ली में भारत और जापान के विदेश और रक्षा मंत्रियों के बीच '2+2 वार्ता' होगी। दोनों देशों के बीच पिछले साल हुए वार्षिक शिखर सम्मेलन के दौरान प्रधानमंत्री नरेंद्र मोदी और उनके जापानी समकक्ष शिंजो आबे के बीच हुए फैसले के बाद ये वार्ता हो रही है। 
प्रधानमंत्री नरेंद्र मोदी और जापान के पीएम शिंजो आबे के प्रयासों के चलते दोनों देशों के आपसी संबंधों को नईं ऊँचाई मिली है। इसी क्रम में आज नई दिल्ली में दोनों देशों के बीच पहली टू प्लस टू वार्ता होने जा रही है। भारतीय प्रतिनिधिमंडल का नेतृत्व रक्षामंत्री राजनाथ सिंह और विदेश मंत्री एस जयशंकर करेंगे, जबकि जापान की ओर से विदेश मंत्री तोशिमित्सु मोटेगी और रक्षामंत्री तारो कोनो वार्ता में हिस्सा लेंगे। वार्ता में हिस्सा लेने के लिए जापान के विदेश मंत्री तोशिमित्सु मोटेगी आज सुबह दिल्ली पहुंच गये। इस 'टू प्लस टू बैठक' में दोनों पक्ष रक्षा व सुरक्षा सहयोग को मजबूत करने पर चर्चा करेंगे। 
