सर्वोच्च न्यायालय की विभिन्न पीठों को कब कौन सा मामला आवंटित किया जाएगा, इसका अधिकार मुख्य न्यायाधीश के पास ही रहेगा. सर्वोच्च न्यायालय ने शुक्रवार को एक बेहद अहम मामले में सुनवाई करते हुए साफ आदेश दिया कि मुख्य न्यायाधीश ही मास्टर ऑफ रोस्टर है. सर्वोच्च न्यायालय के इस आदेश के साथ ही रोस्टर प्रणाली को लेकर उठा विवाद उम्मीद है अब समाप्त हो जाना चाहिए. वर्तमान रोस्टर प्रणाली को चुनौती देते हुए सर्वोच्च न्यायालय में एक याचिका दायर की गई थी, जिसे खारिज कर दिया गया. 
सुप्रीम कोर्ट में मास्टर ऑफ़ रोस्टर को लेकर जारी विवाद का खात्मा करते हुए सुप्रीम कोर्ट ने साफ कर दिया है कि प्रधान न्यायाधीश ही 'मास्टर ऑफ रोस्टर' होता है और उनके पास शीर्ष न्यायालय की विभिन्न पीठों के पास मामलों को आवंटित करने का विशेषाधिकार और प्राधिकार होता है.
पूर्व कानून मंत्री शांति भूषण की याचिका पर फैसला देते हुए न्यायमूर्ति एके सीकरी एवं न्यायमूर्ति अशोक भूषण ने अपने अलग-अलग लेकिन समान राय वाले आदेश में कहा कि सीजेआई की भूमिका समकक्षों के बीच प्रमुख की होती है और उनके पास अदालत के प्रशासन का नेतृत्व करने का अधिकार होता है, जिसमें मामलों का आवंटन करना भी शामिल है. शांति भूषण ने अपनी याचिका में मुख्य न्यायाधीश की ओर से सुप्रीम कोर्ट में मामलों को आवंटित करने की वर्तमान रोस्टर प्रणाली को चुनौती दी थी. न्यायमूर्ति सीकरी ने अपने फैसले में कहा, ''जहां तक मास्टर ऑफ रोस्टर के तौर पर सीजेआई की भूमिका की बात है, तो इसमें कोई मतभेद नहीं है कि वह मास्टर ऑफ रोस्टर हैं और शीर्ष न्यायालय की विभिन्न पीठों को मामले आवंटित करने का उनके पास अधिकार है.''
न्यायमूर्ति भूषण ने भी न्यायमूर्ति सीकरी के समान राय रखते हुए कहा कि सीजेआई के पास मामले आवंटित करने और उनकी सुनवाई के लिए पीठ नामित करने का विशेषाधिकार है. न्यायमूर्ति भूषण ने यह भी कहा कि शीर्ष न्यायालय की समृद्ध परिपाटी और दस्तूर हैं जो समय पर खरे उतरे हैं और उनके साथ छेड़छाड़ नहीं की जानी चाहिए. उन्होंने कहा, उच्चतम न्यायालय के वरिष्ठतम न्यायधीश होने के नाते प्रधान न्यायाधीश 'न्यायपालिका का नेता एवं प्रवक्ता' होता है.
पीठ ने कहा कि लोगों के मन में न्यायपालिका का क्षरण होना न्यायिक व्यवस्था के लिए सबसे बड़ा खतरा है. इसके साथ ही कोर्ट ने यह भी कहा कि कोई भी तंत्र पुख्ता नहीं होता और न्यायापालिका की कार्यप्रणाली में भी सुधार की हमेशा गुंजाइश होती है. जानकारों का मानना है कि सुप्रीम कोर्ट का मुख्य न्यायाधीश ही सर्वोच्च होता है और इसमें कोई दो राय नहीं है.
गौरतलब है कि पिछले आठ महीने में सुप्रीम कोर्ट ने तीसरी बार इस बात की पुष्टि की है. पांच न्यायाधीशों वाली संविधान पीठ तथा तीन न्यायाधीशों वाली पीठ पहले के अपने आदेशों में कह चुकी है कि प्रधान न्यायाधीश 'मास्टर ऑफ रोस्टर' होता है.
