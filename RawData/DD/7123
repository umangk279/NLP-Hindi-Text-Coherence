राष्ट्रपति रामनाथ कोविन्द और प्रधानमंत्री नरेंद्र मोदी ने देशवासियों को राष्ट्रीय प्रौद्योगिकी दिवस की बधाई दी है. 1998 में इसी दिन पोखरण में परमाणु परीक्षण हुआ था. प्रधानमंत्री ने कहा कि देश इस दिन अपने वैज्ञानिकों की उपलब्धि को बहुत गर्व के साथ याद करता है. 
राष्ट्रपति रामनाथ कोविंद ने राष्ट्रीय प्रौद्योगिकी दिवस की बधाई दी है. उन्होंने इस मौके पर ट्वीट संदेश में कहा कि राष्ट्रीय प्रौद्योगिकी दिवस और 1998 के पोखरण परीक्षण की सालगिरह पर हमारे वैज्ञानिकों को बधाई. विकास प्रक्रिया में तेजी लाने के लिए भारत प्रौद्योगिकी का अधिक से अधिक उपयोग करने को प्रतिबद्ध है. इससे हर नागरिक के लिए गरिमापूर्ण जीवन सुनिश्चित हो सकेगा.
प्रधानमंत्री नरेंद्र मोदी ने राष्ट्रीय प्रौद्योगिकी दिवस पर देशवासियों को बधाई दी है. उन्होंने ट्वीट कर कहा कि राष्ट्रीय प्रौद्योगिकी दिवस पर बधाई ! हम 1998 में इस दिन अपने वैज्ञानिकों की उपलब्धि पर बहुत गर्व के साथ याद करते हैं. हमारे वैज्ञानिकों की कड़ी मेहनत ने हमेशा एक मजबूत और सुरक्षित भारत सुनिश्चित किया है. हम राष्ट्रीय प्रगति के लिए प्रौद्योगिकी की शक्ति का लाभ उठाते रहें.
प्रधानमंत्री ने कहा कि 1998 के सफल परीक्षणों में अटल जी और उनकी टीम की देशभक्ति और दूरदर्शिता की अहम भूमिका रही. अटल जी का हमारे वैज्ञानिकों के प्रति अटूट विश्वास उस महत्वपूर्ण समय में मूल्यवान साबित हुआ. इसने एक मजबूत राजनीतिक नेतृत्व के अंतर को भी प्रदर्शित किया.
