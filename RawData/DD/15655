ईरान के कई और शहरों में सरकार विरोधी प्रदर्शन हुए तेज। सरकार ने सोशल मीडिया के प्रयोग पर लगाई रोक। राष्ट्रपति रुहानी ने कहा, लोगों को शांतिपूर्वक विरोध करने का है अधिकार। 
ईरान के कई और शहरों में सरकार विरोधी प्रदर्शन तेज हुआ। ईरान ने सरकार विरोधी प्रदर्शनकारियों को चेतावनी देते हुए कहा है कि राजनीतिक विद्रोह खत्म नहीं होने की स्थिति में प्रदर्शनकारियों से सख्ती से निपटा जाएगा। देश के विभिन्न हिस्सों में कई दिनों से जारी प्रदर्शनों के और गंभीर होने के साथ ही इंस्टाग्राम तथा मैसेजिंग एप टेलीग्राम पर रोक लगा दी गई है। 
प्रदर्शनकारी विभिन्न जगहों पर एकत्र होने के लिए इन सोशल मीडिया मंचों का सहारा ले रहे थे। चरमराती अर्थव्यवस्था को लेकर गुरुवार से शुरू हुए प्रदर्शन रविवार को भी जारी रहे। ये प्रदर्शन 2009 के विवादित राष्ट्रपति चुनाव के समय हुए प्रदर्शनों के बाद सबसे बड़े प्रदर्शन के रूप में उभर रहा है। इस बीच राष्ट्रपति रुहानी ने कहा कि लोगों को शांतिपूर्ण विरोध प्रदर्शन करने का अधिकार है।
