प्रसार भारती की तरफ से आर्थिक मदद से बनी लघु फिल्म 'मोती बाग़' ऑस्कर के लिए नामित की गई है. एक साधारण किसान की असाधारण श्रम-साधना पर आधारित डॉक्यूमेंट्री 'मोती बाग़' उत्तराखंड की अब तक की पहली फिल्म है, जिसे ऑस्कर जैसे विश्व के प्रतिष्ठित मंच पर प्रदर्शित होने का अवसर मिलेगा. 
उत्तराखंड के पौड़ी-गढ़वाल में एक मेहनती किसान पर बनी लघु फिल्म 'मोती बाग़' ऑस्कर के लिए नामित की गई है. प्रसार भारती की तरफ से आर्थिक मदद से बनी लघु फिल्म पौड़ी जनपद के कल्जीखाल ब्लॉक के सांगुड़ा गांव में खेती-किसानी से जुड़े एक 83 वर्षीय किसान विद्यादत्त शर्मा के जीवन पर आधारित है. फिल्म की पटकथा वास्तविक घटनाओं पर आधारित है. लघु फिल्म 'मोती बाग़' का ऑस्कर के लिए चुना जाना पूरे उत्तराखंड प्रदेश और देश के लिए गौरव की बात है. एक साधारण व्यक्ति की असाधारण श्रम-साधना पर आधारित डॉक्यूमेंट्री 'मोती बाग़' उत्तराखंड की अब तक की पहली फिल्म है, जिसे ऑस्कर जैसे विश्व के प्रतिष्ठित मंच पर प्रदर्शित होने का मौका मिलेगा. फिल्म का निर्देशन तीन बार के राष्ट्रीय पुरस्कार विजेता निर्मल चंद्र डंडरियाल ने किया है.
'मोती बाग़' वयोवृद्ध किसान विद्यादत्त शर्मा के वर्ष 1967 से स्थापित बगीचे का नाम है. जहां वो वर्षों से अपनी मेहनत के बूते उन्नत खेती कर रहे हैं. अभी बीते फरवरी माह में किसान विद्यादत्त शर्मा द्वारा अपने खेत मे पैदा किए गए 23 किलो के एक महामूला को उद्यान विभाग द्वारा आयोजित जनपद स्तरीय महामूला संगोष्ठी में प्रदर्शित किया गया था, जो कि एक रिकॉर्ड के रूप में माना गया.
उत्तराखंड के मुख्यमंत्री त्रिवेंद्र सिंह रावत ने इसे गर्व का विषय बताते हुए ट्वीट किया, “यह फिल्म आज की पीढ़ी को पहाड़ में रहकर अपनी माटी की सेवा करने की प्रेरणा देती है. पलायन रोकने के प्रयासों के लिए यह फिल्म एक उत्तम उदाहरण साबित होगी.”
लघु फिल्म 'मोती बाग़' को हाल ही में केरल में आयोजित अंतरराष्ट्रीय शॉर्ट फिल्म समारोह में भी सर्वश्रेष्ठ डॉक्यूमेंट्री के पुरस्कार से नवाजा गया था. पलायन, पर्यावरण, खेती-किसानी, श्रम साधना की महत्ता और वर्तमान व्यवस्था पर चोट करती डॉक्यूमेंट्री एक आम किसान के इर्द-गिर्द घटते घटनाक्रम की जीवंत कहानी है.
