दो चरणों के मतदान के बाद प्रधानमंत्री नरेंद्र मोदी शुक्रवार को दिल्ली में व्यापारियों के बीच पहुंचे. प्रधानमंत्री ने अपने पांच साल का हिसाब देते हुए कहा कि उन्होंने पूरी इमानदारी से व्यापारियों के कारोबार और जीवन को आसान बनाने की कोशिश की है. उन्होंने कांग्रेस पर हमला बोलते हुए कहा कि आजादी के बाद से ही कांग्रेस के जमाखोर गड़बड़ियां करते रहे और दोष व्यापरियों के सिर मढ़ दिया जाता था. 
चुनाव प्रचार की गहमागहमी के बीच शुक्रवार को प्रधानमंत्री नरेंद्र मोदी नई दिल्ली के तालकटोरा स्टेडियम में व्यापारियों के एक सम्मेलन में पहुंचे, तो उनका जोरदार स्वागत हुआ. सम्मेलन को संबोधित करते हुए पीएम मोदी ने कहा कि उन्होंने पिछले 5 साल में पूरी इमानदारी से व्यापारियों के कारोबार और जीवन को सुगम करने की कोशिश की है. उन्होंने कहा कि वो चाहते हैं कि आप टेंशन फ्री होकर काम करें. पीएम ने कहा कि देश की अर्थव्यवस्था में जैसे-जैसे इमानदारी बढ़ती जाएगी, परदर्शिता बढ़ेगी और इससे देश के विकास को बल मिलेगा. पीएम ने कांग्रेस पर हमला बोलते हुए कहा कि आजादी के बाद से कांग्रेस के शासन में एक धारणा बना दी गई थी कि जो कुछ गड़बड़ है व्यापारियों की वजह से है. उन्होंने कहा कि फायदा कांग्रेस के जमाखोर उठाते थे और दोष व्यापारियों पर मढ़ दिया जाता था.
पीएम ने व्यापारियों को रीढ़ की हड्डी बताते हुए कहा कि व्यापारी वर्ग की यही साधना है, जो सदियों से देश को बहुत कुछ देती आई है. पीएम ने कहा कि उनकी सरकार ने जीएसटी के जरिए व्यापारियों को राहत देने की कोशिश की है. उन्होंने कहा कि जीएसटी के जरिए व्यापार में पारदर्शिता आई है.
पीएम ने कहा कि उनकी सरकार ने ईज ऑफ डूइंग बिजनेस को लागू किया है. उन्होंने कहा कि व्यापार आसान बनाने से युवा भी व्यापार जगत में आ रहे हैं. पीएम ने कहा कि नए कारोबारियों को सरकार तमाम सुविधाओं के साथ ही गारंटी फ्री लोन भी दे रही है. प्रधानमंत्री ने कहा कि सरकार ने 59 मिनट में लोन देने की योजना शुरू की है. लोकसभा चुनावों के लिए पार्टी द्वारा जारी घोषणा-पत्र में व्यापारियों के लिए कई अहम वादे किए गए है. इस वजह से पीएम मोदी का आभार व्यक्त करने के लिए व्यापारियों द्वारा ये सम्मेलन आयोजित किया गया.
