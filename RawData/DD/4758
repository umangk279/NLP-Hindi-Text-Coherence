असम में सर्बानंद सोनोवाल की सरकार ने उन लोगों को सरकारी नौकरी नहीं देने का फैसला लिया है जिनके दो से अधिक बच्चे हैं। असम कैबिनेट ने जनसंख्या पर नियंत्रण करने के इरादे से ये निर्णय लिया है। इसके अनुसार, 1 जनवरी, 2021 के बाद से दो से अधिक बच्चे वाले लोगों को कोई सरकारी नौकरी नहीं दी जाएगी।  
दरअसल, 126 सीट वाली असम विधानसभा ने दो साल पहले जनसंख्या नीति को अपनाया था, तब सितंबर 2017 में असम विधानसभा ने असम की 'जनसंख्या और महिला सशक्तीकरण नीति' पारित की थी ताकि छोटे परिवार को प्रोत्साहित किया जा सके। इस नीति के अनुसार सरकारी नौकरी पाने के लिए वो लोग उम्मीदवार नहीं बन सकते जिनके दो से अधिक बच्चे हैं।
इसके साथ ही यह भी तय किया गया कि मौजूदा सरकारी कर्मचारियों को भी दो-बच्चे के मानक का सख्ती से पालन करना होगा।
