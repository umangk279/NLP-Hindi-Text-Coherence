रेहड़ी-पटरी तथा फेरी लगाने वाले दुकानदारों को उनके घर पर लघु ऋण की सुविधा देने के लिए प्रधानमंत्री स्‍ट्रीट वेंडर्स आत्‍मनिर्भर निधि-पीएम स्‍वनिधि का मोबाइल ऐप आज नई दिल्‍ली में जारी किया गया। 
आवास और शहरी कार्य मंत्रालय में सचिव ने कहा कि पीएम स्‍वनिधि मोबाइल ऐप का उद्देश्‍य छोटे दुकानदारों को ऋण का आवेदन करने के लिए प्रक्रिया आसान बनाना और संबंधित संस्‍थानों तक सरल पहुंच बनाना है। उन्‍होंने कहा कि यह ऐप डिजिटल तकनीक को बढ़ावा देने और योजना का दायरा बढ़ाने की दिशा में एक कदम है। मंत्रालय ने कहा है कि मोबाइल ऐप से योजना को बेहतर तरीके से लागू करने में मदद मिलेगी और छोटे दुकानदारों की पहुंच डिजिटल रूप से लघु ऋण तक होगी। यह ऐप गूगल प्‍ले स्‍टोर से डाउनलोड किया जा सकता है।
मंत्रालय ने कहा है कि प्रधानमंत्री स्‍वनिधि के दो जुलाई से शुरू होने के बाद एक लाख 54 हजार से ज्‍यादा छोटे दुकानदार कार्यशील पूंजी ऋण के लिए आवेदन कर चुके हैं। इनमें से 48 हजार से ज्‍यादा दुकानदारों का ऋण मंजूर हो गया है। इस योजना की शुरूआत कोविड-19 के कारण लगे लॉकडाउन से प्रभावित हुए छोटे दुकानदारों की मदद के लिए की गई है। योजना का उद्देश्‍य 50 लाख से ज्‍यादा छोटे दुकानदारों तक पहुंचना है।
योजना के तहत प्रत्‍येक दुकानदार को दस हजार रुपये तक का ऋण मुहैया कराया जाता है। इस ऋण को प्रति माह के आधार पर एक वर्ष के भीतर वापस करने का प्रावधान है। समय से पहले ऋण का भुगतान करने पर दुकानदार से कोई जुर्माना नहीं वसूला जाएगा। लेन-देन डिजिटल रूप से करने पर दुकानदार को 100 रुपये की छूट मिलेगी।
