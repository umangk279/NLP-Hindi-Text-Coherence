विश्व व्यापार संगठन की बैठक में भारत ने विकास के लिए संयुक्त प्रयास पर दिया ज़ोर दिया है। वाणिज्य मंत्री सुरेश प्रभु ने व्यापार और आर्थिक नीतियों के आधार पर और अधिक विभाजन के खतरों के प्रति भी चेताया। 
 भारत ने विश्व व्यापार संगठन यानि डब्ल्यूटीओ के सदस्यों से सार्वजनिक खाद्यान्न वितरण प्रणाली के लिये देशों में अनाज के सार्वजनिक भंडारण के मुद्दे का स्थायी समाधान निकाले जाने का आह्वान किया है।
भारत का कहना है कि यह मुद्दा दुनियाभर के 80 करोड़ भूखे लोगों के जीवन से जुड़ा है। वाणिज्य एवं उद्योग मंत्री सुरेश प्रभु ने डब्ल्यूटीओ के 11वें मंत्रिस्तरीय सम्मेलन के पूर्ण सत्र को संबोधित करते हुये सदस्य देशों से आग्रह किया कि वे नियम आधारित ऐसी बहुपक्षीय व्यापार प्रणाली को लेकर अपनी प्रतिबद्धता को दोहरायें जिससे पूरी दुनिया को फायदा हो।
प्रभु ने कहा कि खाद्य सुरक्षा से जुड़े मुद्दे का सफल समाधान हमारी वैश्विक समुदाय के प्रति सामूहिक प्रतिबद्धता को पूरा करेगा। 
