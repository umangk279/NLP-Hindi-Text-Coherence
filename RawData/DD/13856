स्टार्ट अप इंडिया, स्टैंड अप इंडिया और मेक-इन-इंडिया कुछ ऐसी योजनाएं हैं जिनका मकसद महिला और युवा उद्यमियों को आगे बढ़ने का मौका देना था. इस काम में विज्ञान और प्रौद्योगिकी मंत्रालय भी मिलकर काम कर रहा है. 
हर किसी के मन में कुछ करने की, कुछ बनने की और आगे बढ़ने की लालसा होती है. ऐसी ही महिला उद्यमियों को कामयाब बनाने के लिए आईआईटी दिल्ली ने बड़ी पहल की है. स्टार्ट अप कैसे शुरू किया जाए, स्टार्ट अप शुरू हो गया है तो उसे कैसे आगे ले जाया जाए, रेवेन्यू मॉडल क्या हो, इन तमाम पहलुओं को लेकर महिलाओं को सफलता का रास्ता दिखाने वाला एक 6 महीने का कोर्स शुरू किया है. जिसके बेहतर नतीजे भी सामने आ रहे हैं.
इस कोर्स की खासियत है कि इसमें पढ़ाई की योग्यता कोई बाधा नहीं है. सिर्फ आइडिया में दम होना चाहिए.
इस कार्यक्रम के जरिए महिला उद्यमियों के सपनों को नई उड़ान मिल रही है. महिलाओं को पंख खोलने का मौका मिल रहा है.
