ग्रीस और मेसेडोनिया के बीच ऐतिहासिक समझौता हुआ, जिसके तहत मेसेडोनिया को अब रिपब्लिक नॉर्दन मेसेडोनिया के नाम से जाना जाएगा। 
ग्रीस और मेसेडोनिया के बीच पूर्ववर्ती यूगोस्लाव रिपब्लिक के नाम को लेकर उत्पन्न विवाद के समाधान के लिए कल ऐतिहासिक समझौता हुआ। इस मुद्दे पर दोनों पड़ोसी देशों के संबंध दशको से खराब रहे है। मेसेडोनिया के प्रधानमन्त्री जोरान जेव ने कहा कि समझौते के तहत उनके देश को अधिकारिक रूप से रिपब्लिक नॉर्दन मेसेडोनिया के नाम से जाना जाएगा। इस समय संयुक्त राष्ट्र में इसे फॉर्मर यूगोस्लाव रिपब्लिक ऑफ मेसेडोनिया के नाम से जाना जाता है। जेव ने कहा कि इस समझौते से मेसेडोनिया को यूरोपीय संघ और नाटो का सदस्य बनने का रास्ता साफ हो जायेगा।
इस समय ग्रीस मेसेडोनिया के नाम को लेकर आपत्ति कर रहा है। ग्रीस ने कहा है कि नाम से ही उत्तरी ग्रीक प्रांत के क्षेत्र पर दावा लागू हो जाता है। इस समझौते को अभी दोनों देशों की संसद की मंजूरी मिलने और मेसेडोनिया में जनमत संग्रह होना शेष है। दोनों देशों के नेताओं के लिए यह एक कड़ी परीक्षा होगी। 
