खेलो इंडिया के 12वें दिन 57 पदकों के लिए खिलाडियों ने ज़ोर आज़माइश की. जिसमें स्वीमिंग, बॉक्सिंग, बैडमिंटन, टेनिस व वेटलिफ्टिंग के इवेंट्स शामिल रहे. स्वीमिंग में असम की शिवांगी शर्मा ने खेलो इंडिया के तीसरे संस्करण का 5वां गोल्ड अपने नाम किया. 
गुवाहाटी में चल रहे खेलो इंडिया यूथ गेम्स के 12वें दिन बॉक्सिंग में ज्यादा मेडल देखने को मिले, हिमाचल की स्नेहा ने अंडर-17 बॉक्सिंग के 66 किलोग्राम वर्ग में हरियाणा की लाशु यादव को 5-0 से हराकर गोल्ड अपने नाम किया. 57 किलो वर्ग में महाराष्ट्र की हुदरोम देवी स्वर्ण जीतने में कामयाबी पाई. हुदरोम ने हरियाणा की प्रीति को 5-0 से हराया, जबकि 60 किलो वर्ग में हरियाणा की प्रीति दहिया ने मणिपुर की थोंगम कुंगारानी को 3-2 से हराते हुए गोल्ड पर कब्ज़ा जमाया.
पुरुष वर्ग के 63 किलो वर्ग में चंडीगढ़ के विकास कुमार ने हरियाणा योगेश कागर को 5-0 से मात देते हुए स्वर्ण पदक हासिल किया, तो वहीं 57 किलो वर्ग में मध्य प्रदेश के हिमांशु श्रीनिवास ने गोल्ड जीतने में कामयाबी पाई. हिमांशु ने असम के मुक्केबाज़ प्रांथा ज्योति को 5-0 से मात दी.
स्वीमिंग में असम की शिवांगी शर्मा ने खेलो इंडिया के तीसरे संस्करण का 5वां गोल्ड अपने नाम किया. इसके साथ ही वे व्यक्तिगत रुप से खेलो इंडिया गेम्स की सबसे सफल खिलाडी बन गई हैं.
फुटबॉल में अंडर-17 वर्ग में मिजोरम ने गोल्ड जीतने में कामयाबी पाई. मिजोरम ने फाइनल में असम को 1-0 से मात दी. तो वहीं हॉकी में अंडर-21 कैटेगरी में हरियाणा ने झारखंड को 5-3 से मात देते हुए स्वर्ण पदक पर कब्ज़ा जमाया, जबकि पुरुष वर्ग में उत्तर प्रदेश ने हरियाणा को मात देते हुए गोल्ड मेडल अपने नाम किया. 
