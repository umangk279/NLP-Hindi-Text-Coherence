सिंधु विजय कर पुरानी फॉर्म में नजर आ रही सायना का इंडोनेशियाई मास्टर्स में शानदार सफर जारी है। सेमीफाइनल में पुरानी प्रतिद्वंदी इंतानोन को भी सीधे सेटों में हराकर दिखाया बाहर का रास्ता। 
भारतीय बैडमिंटन स्टार साइना नेहवाल इंडोनेशिया मास्टर्स के फ़ाइनल में पहुंच गई है। साइना ने सेमीफ़ाइनल मुक़ाबले में थाईलैंड की रत्चानोक इंतानोन को 21-19,21-19 के सीधे गेम में शिकस्त दी। इससे पहले क्वार्टर फ़ाइनल मुक़ाबले में साइना ने पी.वी.सिंधु को मात दी थी।
विश्व चैम्पियनशिप में रजत और कांस्य पदक जीत चुकी साइना और चौथी वरीय थाईलैंड की रतचानोक इंतानोन का मुकाबला कई मायनों में खास रहा। दोनों खिलाड़ियों के बीच हुये 13 मुकाबलों में साइना का पलड़ा भारी रहा है जिन्होंने आठ मुकाबले जीते हैं। रतचानोक ने एक अन्य क्वार्टरफाइनल में ग्लास्गो विश्व चैम्पियनशिप की विजेता जापान की नोजोमी ओकुहारा को परास्त किया।
घुटने में चोट से वापसी कर रही पूर्व विश्व नंबर एक साइना नेहवाल ने 350,000 डालर इनामी राशि वाले इंडोनेशिया मास्टर्स बैडमिंटन टूर्नामेंट में अब तक शानदार प्रदर्शन किया है। भारत के बाहर सिंधू के खिलाफ पहली बार खेलते हुये साइना ने पहले गेम में 3-0 की बढ़त बनाने के बाद पीछे मुड़कर नहीं देखा। सिंधू ने वापसी करते हुए स्कोर को 4-4 किया लेकिन साइना ने पहले 11-6 और फिर 18-10 की बढ़त कायम करते हुए पहला गेम 21-13 से अपने नाम किया।
पहला गेम आसानी से अपने नाम करने के बाद साइना को दूसरे गेम में संघर्ष करना पड़ा। सिंधू एक समय 10-5 से आगे थी लेकिन साइना ने शानदार वापसी करते हुए लगातार पांच अंक जुटाकर स्कोर 10-10 से बराबर किया। इसके बाद स्कोर 14-14 की बराबरी पर था जहां से साइना ने बढ़त लेनी शुरू की और उतार चढ़ाव से भरे इस गेम को 21-19 से जीतने में कामयाब रहीं।
अंतरराष्ट्रीय सर्किट में इससे पहले दोनों खिलाड़ियों की दो बार भिड़त हुई है और दोनों बार ऐसा भारतीय सरजमीं पर हुआ। सैयद मोदी ग्रां प्री गोल्ड 2014 में साइना ने सिंधू को हराया था तो पिछले साल सिंधू इंडियन ओपन सुपर सीरीज में साइना को मात देकर बदला चुकता करने में कामयाब रही थी।
पिछले साल सीनियर राष्ट्रीय बैडमिंटन चैम्पियनशिप में भी साइना सिंधू पर भारी पड़ी थी।
