प्रधानमंत्री नरेंद्र मोदी ने कहा उनकी सरकार ने कानून को बनाया और कठोर, बलात्कारियों को लटकाया जाएगा फांसी पर,  प्रधानमंत्री ने बेटों को बेटियों की इज्जत करने की दी नसीहत।   
देश को सशक्त बनाना है तो पंचायतों को ताकतवर बनाना होगा, क्योंकि पंचायत सशक्त होंगी तो गांव का उदय होगा और ग्रामोदय से होगा भारत उदय। देशभर के करीब ढाई लाख पंचायत प्रतिनिधियों को सफलता का ये मूल मंत्र दिया प्रधानमंत्री नरेन्द्र मोदी ने। पंचायती राज दिवस के मौके पर प्रधानमंत्री नरेन्द्र मोदी मध्य प्रदेश के मंडला में थे जहां उन्होंने देशभर के पंचायत प्रतिनिधियों का आह्वान किया कि कैसे वो पांच साल में गांवों की स्थिति बदल सकते हैं। उन्होंने कहा कि पहले पंचायतों के सामने बजट की समस्या होती थी लेकिन अब पैसे की कमी नहीं  जरूरत इस बात की है कि पैसे को ईमानदारी से सही जगह खर्च किया जायें। 
भारत के लोकतंत्र की बुनियाद। पंचायती राज। प्रधानमंत्री नरेन्द्र मोदी मध्यप्रदेश के मंडला जिले के रामनगर में राष्ट्रीय पंचायती राज दिवस के मौके पर पहुंचे तो भावना थी, सशक्त पंचायत-सशक्त भारत। इस मूलमंत्र को लेकर पीएम मोदी ने 2.44 लाख पंचायत प्रतिनिधियों को देश के गांवों को 5 साल में बदलने का मंत्र दिया। प्रधानमंत्री ने कहा कि इंसान के जीवन में छोटी-छोटी कोशिशें ही बड़ा बदलाव लाने का काम कर सकती हैं। पीएम ने कहा देश के गांवों ने सरकार को बड़ी जिम्मेदारी दी है जिसपर सरकार चल रही है। ग्राम उदय से राष्ट्र उदय की ओर।
पीएम मोदी ने किसानों,गरीबों और आदिवासियों के लिए सरकार के कामों का जिक्र करते हुए कहा कि बांस को पेड़ की श्रेणी से हटाकर सरकार ने किसानों की आय बढ़ाने का जरिया बनाया  है। पीएम ने कहा जन-धन,वन धन और गोवरधन के जरिये गांवों का कायाकल्प किया जा सकता है। खास दिन के खास मौके पर पीएम मोदी ने आदिवासी बहुल मंडला जिले से कई योजनाओं का लोकार्पण और शिलान्यास किया। इनमें शामिल है
-राष्ट्रीय ग्राम स्वराज अभियान का लोकार्पण
पीएम मोदी ने ई-पंचायत पुरस्कार भी प्रदान किये। साथ ही अपने गांवों का कायाकल्प करने वाले जनप्रतिनिधियों को भी पुरस्कार प्रदान किये। देश की पंचायतों को और ज्यादा मजबूती देने को आगे बढ़कर काम करने के मकसद को लेकर पीएम मोदी ने ग्राम पंचायत विकास योजना की भी शुरूआत की।
पंचायती राज दिवस के मौके पर पीएम ने कहा कि पहले बजट को लेकर पंचायतों को समस्या आती थी लेकिन अब बजट की चिंता नहीं है। बल्कि आज चिंता है कि बजट का सही उपयोग कैसे हो, समय पर कैसे हो। और अगर हो तो ईमानदारी से कैसे हो। केन्द्र में एनडीए सरकार आने के बाद गरीब,शोषितों और आदिवासियों को विकास की धारा में जोड़ने के लिए सरकार ने तेज़ी से काम किया है। 
मंडला की रैली में प्रधानमंत्री नरेंद्र मोदी ने बलात्कार की बढ़ती घटनाओं पर चिंता जताते हुए कहा कि अब सरकार ने कानून बना दिया है और जो भी राक्षसी काम करेगा उसे फांसी पर लटकाया जायेगा।  उन्होंने कहा कि बेटों को बेटियों की इज्जत करना सीखना होगा। उन्हें अपनी जिम्मेदारी को समझना होगा। 
