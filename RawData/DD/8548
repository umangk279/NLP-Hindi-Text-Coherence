अयोध्या मामले में केन्द्र सरकार ने किया सुप्रीम कोर्ट का रूख। अर्जी दायर कर अयोध्या में विवादित स्थल के पास अधिग्रहित जमीन उसके मूल मालिकों को लौटाने की मांगी अनुमति, बीजेपी ने कानूनी तरीके से अयोध्‍या में भव्‍य राममंदिर बनाने की जताई प्रतिबद्धता। 
अयोध्या भूमि मामले में केंद्र सरकार ने सुप्रीम कोर्ट का रूख किया है और एक अर्जी देते हुए मांग की है कि कानूनी मामले में फंसी जमीन छोड़कर बाकी जमीन को उसके मूल मालिकों को लौटा दिया जाए और इस पर जारी यथास्थिति हटाई जाए, ताकि राम मंदिर की योजना पर काम हो सके। सरकार ने अपनी अर्जी में 67 एकड़ जमीन में से कुछ हिस्सा सौंपने की मांग की है। केन्द्र ने इस अर्जी में कहा है कि उसने स्थल के पास के इलाके की 67 एकड़ भूमि का अधिग्रहण किया था और अब वह इस अतिरिक्त जमीन को उनके मूल मालिकों को लौटाने की अनुमति चाहता है। बीजेपी के साथ ही कई और संगठनों ने केंद्र की इस अर्जी का स्वागत किया है। बीजेपी नेता प्रकाश जावडेकर ने कांग्रेस पर निशाना साधते हुए कहा कि अयोध्या में राम मंदिर बनाने के लिए कांग्रेस की नीति कभी स्पष्ट नहीं रही है। 
