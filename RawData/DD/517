देश में कोविड-19 संक्रमण से ठीक होने वाले मरीजों की कुल संख्‍या 23 लाख के पार, स्‍वस्‍थ होने की दर बढ़कर हुई 75.27, दुनियाभर में अब तक दो करोड़ 38 लाख से ज्यादा लोग संक्रमित। WHO प्रमुख ने वैक्सीन बनाने की योजना में सभी देशों से जुड़ने का किया आह्वान.   
कोविड 19 संक्रमण को नियंत्रित करने के लिए देश में कोविड टेस्टिंग की रफ़्तार लगातार आगे बढ़ रही है। देश में स्वस्थ होने की दर बढ़कर 75.27 प्रतिशत तक पहुंच गई है। पिछले 24 घंटों में 57 हज़ार चार सौ उनहत्तर मरीज़ स्वस्थ हुए हैं।
स्वास्थ्य मंत्रालय ने कहा कि देश में ठीक होने वालों की संख्या 23 लाख 38 हजार से अधिक है। यह मौजूदा सक्रिय मामलों से तीन गुना ज्‍यादा है। इस समय भारत में कोविड मरीजों की मृत्यु दर एक दशमलव आठ-पांच प्रतिशत है जो विश्व में सबसे कम में है।
भारतीय चिकित्सा अनुसंधान परिषद ने बताया कि पिछले 24 घंटों में कोविड के छह लाख से अधिक टेस्ट किए गए। अब तक देश में तीन करोड उनसठ लाख से अधिक परीक्षण किए जा चुके हैं। जांच के लिए राष्ट्रीय स्तर पर प्रयोगशालाओं की क्षमता भी बढाई गई है।
इस समय कुल एक हजार पांच सौ बीस प्रयोगशालाओं के माध्यम से कोविड-19 नमूनों की जांच की जा रही है। इनमें से नौ सौ चौरासी सरकारी और पांच सौ 36 निजी प्रयोगशालाएं हैं।
