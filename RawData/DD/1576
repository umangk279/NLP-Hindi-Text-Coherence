सोमवार से देशभर में 200 विशेष रेलगाड़ियां चलाई जाएंगी. ये रेल सेवा श्रमिक स्‍पेशलों और 30 वातानुकूलित विशेष रेलगाड़ियों के अतिरिक्‍त होंगी. इन रेलगाड़ियों में वातानुकूलित और सामान्‍य श्रेणी दोनों के लिए आरक्षित टिकट उपलब्‍ध होंगे. सामान्‍य डिब्‍बों में भी बैठने वाली सीटें आरक्षित होंगी. रेलगाड़ी में बिना आरक्षित टिकट के किसी भी कोच में यात्रा नहीं की जा सकेगी. 
रेल मंत्रालय ने कहा है कि सोमवार से इन रेलगाड़ियों में 1 लाख 45 हजार से अधिक यात्रियों के सफर करने की संभावना है. करीब 26 लाख यात्री 1 जून से 30 जून तक के लिए पहले ही टिकट बुक करा चुके हैं.
रेल यात्रा के लिए जारी किए गए दिशा-निर्देशों के अनुसार यात्रियों को यात्रा शुरू करने से 90 मिनट पहले स्‍टेशन पहुंचना होगा, ताकि उनकी थर्मल स्‍क्रीनिंग की जा सके. सभी यात्रियों की स्‍टेशन पर थर्मल स्‍क्रीनिंग होगी और इसके बाद केवल वे यात्री ही रेलगाड़ी पर चढ़ सकेंगे, जिनमें संक्रमण का कोई लक्षण नहीं पाया जाएगा.
रेलवे स्‍टेशन के अंदर उन यात्रियों को ही प्रवेश की अनु‍मति होगी, जिनके पास कन्‍फर्म और आरएसी टिकट होगा. सभी यात्रियों के लिए रेलगाड़ी पर चढ़ते समय और यात्रा के दौरान मुंह पर मास्‍क लगाना जरूरी होगा. उन्‍हें सुरक्षित दूरी बनाए रखने के नियमों का पालन भी करना होगा. गंतव्‍य स्‍थल पर पहुंचने के बाद सभी यात्रियों को संबंधित राज्‍यों या केन्‍द्र शासित प्रदेशों द्वारा निर्धारित स्‍वास्‍थ्‍य जांच प्रक्रिया से गुजरना होगा. यात्रा के दौरान रेलगाड़ी के भीतर कंबल या पर्दे आदि नहीं दिए जाएंगे. यात्रियों को सलाह दी गई है कि वे यात्रा के लिए अपनी चादर खुद लेकर आएं.
शुरू हो रही नई रेलगाड़ियों के लिए टिकट आईआरसीटीसी की वेबसाइट या मोबाइल एप के जरिए बुक किए जा रहे हैं. इसके अलावा रेलवे की टिकट खिड़कियों, सामान्‍य सेवा केन्‍द्रों या एजेंटो के जरिए भी टिकट खरीदे जा सकते हैं. विशेष रेलगाड़ियों के लिए तत्‍काल या प्रीमियम तत्काल टिकट नहीं बुक किए जा सकेंगे.
