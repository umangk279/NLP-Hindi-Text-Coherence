श्रीहरिकोटा से लॉन्चिंग के 29 दिन बाद चंद्रयान-2 ने चांद पर पहुचने के अपने सफर के सबसे मुश्किल पड़ावों में से एक को पार कर लिया. सुबह 9 बजकर 30 मिनट पर वह चंद्रमा की कक्षा में प्रवेश कर गया. चंद्रयान-2 मिशन का अगला अहम कदम 2 सितंबर को जब लैंडर ऑरबिटर से अलग होगा. 
भारतीय अंतरिक्ष अनुसंधान संगठन यानि इसरो ने एक बड़ी उपलब्धि हासिल करते हुए को चंद्रयान-2 चंद्रमा की कक्षा में मंगलवार को सफलतापूर्वक स्थापित कर दिया. लूनर ऑर्बिट इंसर्शन प्रक्रिया सुबह नौ बजकर दो मिनट पर सफलतापूर्वक पूरी हुई. यह पूरी प्रक्रिया 1,738 सेकेंड की थी और इसके साथ ही चंद्रयान-2 चंद्रमा की कक्षा में सफलतापूर्वक स्थापित हो गया.
प्रधानमंत्री नरेंद्र मोदी ने इसरो को इस सफलता पर बधाई दी है. पीएम ने ट्वीट किया, “चंद्रयान-2 के चंद्रमा की कक्षा में प्रवेश करने पर टीम इसरो को बधाई. चंद्रमा की ऐतिहासिक यात्रा की दिशा में ये एक अहम कदम है. मिशन के सफलतापूर्वक संपन्न होने के लिए बहुत शुभकामनाएं.”
चंद्रमा की कक्षा में सफलतापूर्वक स्थापित होने के बाद इसरो प्रमुख जब मीडिया के सामने आए तो उन्होंने चंद्रयान-2 के मॉडल को हाथ में लेकर मिशन की पूरी प्रक्रिया समझाई. उन्होंने बताया कि किस तरह ऑर्बिटर से लैंडर अलग होगा.
इसरो प्रमुख के मुताबिक यान को चंद्रमा की सतह से लगभग 100 किलोमीटर की दूरी पर चंद्र ध्रुवों के ऊपर से गुजर रही इसकी अंतिम कक्षा में पहुंचाने के लिए कुछ और कक्षीय प्रक्रियाओं को अंजाम दिया जाएगा. मिशन का अगला अहम चरण 2 सितंबर को होगा जब लैंडर 'विक्रम' को ऑर्बिटर से अलग किया जाएगा. ऑर्बिटर से अलग होने के बाद लैंडर चांद के चारों तरफ 100 किलोमीटर गुणा 30 किलोमीटर की कक्षा में प्रवेश कर जाएगा और आखिरकार यह 7 सितंबर को चंद्रमा के साउथ पोल की सतह पर लैंड करेगा.
इस पूरी प्रक्रिया के सफलतापूर्वक ढंग से संपन्न कराने के लिए इंडियन डीप स्पेस नेटवर्क और 'इसरो, टेलीमेट्री, ट्रैकिंग एंड कमांड नेटवर्क'  के मिशन ऑपरेशन्स कांप्लेक्स से यान की स्थिति पर लगातार नजर रखी जा रही है.  कम लागत वाले अंतरिक्ष कार्यक्रम को पंख लगाते हुए इसरो के सबसे शक्तिशाली तीन चरण वाले रॉकेट जीएसएलवी-एमके3-एम1 ने आंध्र प्रदेश के श्रीहरिकोटा अंतरिक्ष केंद्र से 22 जुलाई को चंद्रयान-2 का प्रक्षेपण किया था.
978 करोड़ रुपये की लागत वाला ये मिशन इसरो का यह अब तक का सबसे जटिल और सबसे प्रतिष्ठित मिशन है. यदि सब कुछ सही रहता है तो रूस, अमेरिका और चीन के बाद भारत, चांद की सतह पर 'सॉफ्ट लैंडिंग' करने वाला चौथा देश बन जाएगा.
'चंद्रयान-2' मिशन भारत के लिए इसलिए भी बेहद महत्वपूर्ण है क्योंकि चांद के दक्षिणी ध्रुव क्षेत्र में अभी तक कोई देश नहीं पहुंचा है. इस मिशन से चांद के अनसुलझे रहस्य जानने में मदद मिलेगी. यह ऐसी नई खोज होगी, जिसका भारत और पूरी मानवता को लाभ मिलेगा.
