संयुक्त अरब अमीरात ने पीएम मोदी को 'ज़ायद पदक' से सम्‍मानित करने का किया ऐलान, 'ज़ायद पदक' यूएई का सर्वोच्‍च नागरिक सम्‍मान, पीएम ने जताया आभार, पीएम को पुरस्कार के लिए बधाइयों का तांता। 
प्रधानमंत्री नरेंद्र मोदी की शान में एक और तमगा जड़ गया है। संयुक्त अरब अमीरात ने पीएम मोदी को 'ज़ायद पदक' से सम्‍मानित करने का ऐलान किया है। 'ज़ायद पदक' यूएई का सर्वोच्‍च नागरिक सम्‍मान  है। प्रधानमंत्री को यह सम्‍मान दोनों देशों के बीच लंबे समय से चली आ रही मित्रता और संयुक्त रणनीतिक सहयोग को मजबूत करने में उनकी भूमिका के लिए मिला है। अबूधाबी के क्राउन प्रिंस मोहम्मद बिन जायेद अल नाहयान ने ट्वीट करके ये घोषणा की। ट्वीटर पर खासतौर पर हिंदी में उन्होंने लिखा- भारत के साथ हमारे ऐतिहासिक और रणनीतिक संबंध हैं। मेरे प्रिय मित्र प्रधानमंत्री नरेंद्र मोदी की निर्णायक भूमिका से इस रिश्ते को और बढ़ावा मिला है। उनके प्रयासों की सराहना में यूएई के राष्ट्रपति उन्हें 'ज़ायद पदक'  प्रदान करते हैं।
ज़ायद मेडल राष्ट्र प्रमुखों को दिया जाने वाला यूएई का सबसे बड़ा सम्मान है। पीएम मोदी से पहले रूस के राष्ट्रपति व्लादिमीर पुतिन, ब्रिटेन की महारानी एलिजाबेथ द्वितीय और सऊदी अरब के किंग सलमान जैसे लोगों को भी यह सम्मान मिल चुका है। ऐलान के बाद प्रधानमंत्री मोदी ने   मोहम्मद बिन जायेद अल नाहयान का शुक्रिया अदा करते हुए ट्वीट किया। उन्होंने लिखा- मैं इस सम्मान को बेहद विनम्रता के साथ स्वीकार करता हूं। आपके दूरदर्शी नेतृत्व के चलते हमारे रणनीतिक संबंध नई ऊंचाई पर पहुंचे हैं। ये दोस्ती दोनों देशों के लोगों के साथ दुनिया की शांति और समृद्धि में योगदान दे रही है।
विदेशमंत्री सुषमा स्‍वराज ने प्रधानमंत्री नरेन्‍द्र मोदी को प्रतिष्ठित ज़ायद मैडल पुरस्‍कार देने की घोषणा का स्‍वागत किया है। एक ट्वीट संदेश में उन्‍होंने कहा कि भारत के महान सपूत प्रधानमंत्री नरेन्‍द्र मोदी को इस पुरस्‍कार से सम्मानित करने की घोषणा का स्वागत करती हूं। ये संयुक्‍त अरब अमीरात के साथ रणनीतिक साझेदारी के नये युग और इस्‍लामिक देशों के साथ भारत के अच्‍छे संबंधों की शुरूआत करने में प्रधानमंत्री की महत्‍वपूर्ण भूमिका को दर्शाता है।
केंद्रीय मंत्री रविशंकर प्रसाद ने ट्वीट कर प्रधानमंत्री को बधाई दी । उन्होंने लिखा- ये पूरे देश के लिए गर्व की बात है। प्रधानमंत्री जी का अभिनंदन। इससे पहले फरवरी में पीएम मोदी को सियोल शांति पुरस्‍कार से सम्मानित किया गया। पीएम मोदी यह सम्‍मान पाने वाले पहले भारतीय हैं। प्रधानमंत्री मोदी को उनकी आर्थिक नीतियों, 'एक्‍ट ईस्‍ट' नीति और देश को विकास के रास्ते पर आगे ले जाने के लिए यह सम्‍मान दिया गया।
