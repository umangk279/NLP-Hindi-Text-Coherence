कर्नाटक विधानसभा चुनाव के लिए नामांकन का आज आखिरी दिन। सभी दल चुनाव प्रचार में लगा रहे हैं ज़ोर। मुख्यमंत्री सिद्धारमैया आज बादामी विधानसभा सीट से दाखिल करेंगे नामांकन।  भाजपा ने कांग्रेस पर राज्य मशीनरी के दुरुपयोग का लगाया आरोप। 
कर्नाटक विधानसभा चुनाव के लिए नामांकन का आज आखिरी दिन है। राज्य के मुख्यमंत्री सिद्धारमैया आज बादामी विधानसभा सीट से नामांकन दाखिल करेंगे । चुनाव के लिए भाजपा ने कल अपने उम्मीदवारों की चौथी सूची जारी की, जिसमें 7 प्रत्याशियों के नाम हैं।  224 विधानसभा सीटों वाले कर्नाटक में भाजपा ने अब तक तीन सूचियों में 220 उम्मीदवारों के नाम तय किए हैं। वहीं, राज्य में स्वतंत्र और निष्पक्ष चुनाव कराने के लिये भाजपा के एक प्रतिनिधिमंडल ने दिल्ली में चुनाव आयोग से मुलाकात कर राज्य के कुछ अधिकारियों की शिकायत की है। राज्य में 12 मई को मतदान होगा जबकि 15 मई को वोटों की गिनती की जायेगी । निर्वाचन आयोग ने कर्नाटक विधानसभा चुनाव में मतदान का समय एक घंटा बढ़ाने का फैसला किया है। राज्य में अगले महीने की 12 तारीख को सुबह सात बजे से शाम छह बजे तक वोट डाले जाएंगे। पहले मतदान का समय शाम पांच बजे तक था।
कर्नाटक में 12 मई को होने वाले विधानसभा चुनाव के लिये राजनैतिक सरगर्मियां अपने पूरे उफान पर हैं। राज्य में जारी चुनावी लड़ाई अब चुनाव आयोग के दरवाजे तक पहुंच चुकी है ।  राज्य में स्वतंत्र और निष्पक्ष चुनाव कराने के लिये बीजेपी के एक प्रतिनिधिमंडल ने चुनाव आयोग से दिल्ली में मुलाकात कर राज्य़ के कुछ अधिकारियों की शिकायत की है जिसमें कहा गया है कि...कांग्रेस कर्नाटक में अधिकारियों के जरिये चुनाव आयोग पर दबाव बना रही है । बैंगलुरु में बीजेपी का होर्डिंग नही लगाने दिया जा रहा है। 14 अप्रैल को बाबा साहेब की अम्बेडर की मूर्ति पर अमित शाह को माल्यार्पण नहीं करने दिया गया । साथ ही भाजपा ने संवेदनशील बूथों पर केन्द्रीय बलों की तैनाती की मांग की है ।
इस बीच कर्नाटक विधानसभा चुनाव के लिए बीजेपी ने उम्मीदवारों की एक चौथी लिस्ट सोमवार को जारी की है। इस चौथी सूची में 7 प्रत्याशियों के नाम हैं। इस लिस्ट को मिलाकर बीजेपी अब तक कुल 220 सीटों पर प्रत्याशियों के नाम का ऐलान कर चुकी है । उधर कांग्रेस ने सभी सीटों पर अपने-अपने उम्मीदवारों की सूची जारी कर दी है। कांग्रेस की ओर से मुख्यमंत्री सीएम सिद्धारमैया कर्नाटक की दो विधानसभा सीटों चामुंडेश्वरी और बादामी से चुनाव लड़ेंगे। इसको लेकर सियासी आरोप प्रत्यारोप जारी हैं। सीएम सिद्धारमैया के बेटे यतींद्र को भी चुनावी मैदान में उतारा गया है। यतींद्र, वरुणा सीट से चुनाव लड़ रहे हैं। वहीं येदियुरप्पा ने अपने बेटे विजेन्द्र के चुनाव नहीं लड़ने का एलान किया है। इस बीच राज्य में प्रचार का काम जोरों में है। जल्द ही पीएम मोदी भी राज्य में प्रचार के लिए उतरेंगे । मंगलवार को राज्य में नामांकन दाखिल करने की आखिरी तारीख है और 12 मई को मतदान होगा जबकि 15 मई को वोटों की गिनती की जायेगी। 
