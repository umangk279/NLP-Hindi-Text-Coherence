मुंबई में भारी बारिश के कारण कई इलाकों में जल जमाव, मौसम विभाग ने मुंबई और कोकण क्षेत्र में अगले 2 दिन तक भारी बारिश की दी चेतावनी । 
मुंबई के कई इलाकों में तेज हवा और कड़कती बिजली के साथ तेज़ बरसात हो रही है। रात के करीब दो बजे से जोगेश्वरी, कुर्ला, सायन,दादर और कई दूसरी जगहों पर बारिश हो रही है। कई इलाकों से जल जमाव की भी खबर है।सेंट्रल रेलवे सबअर्बन पर चलनेवाली ट्रेनें 10-12 मिनट देरी से चल रही हैं। अभी तक किसी ट्रेन को कैंसल नहीं किया गया।
वहीं मौसम विभाग ने 9 जून से लेकर 11 जून तक मुंबई में भारी बारिश की चेतावनी जारी कर चुका है। मौजूदा हालात को देखते हुए मौसम विभाग ने लोगों को घरों में रहने की हिदायत दी है। गोवा के पणजी में भी भारी बारिश हुई है। मौसम विभाग ने 12 जून तक मछुआरों को कोंकण और गोवा तट पर समुद्र में उतरने को भी मना किया है। इसके अलावा कर्नाटक के मैंगलोर के कई हिस्सों में भी तेज़ हवाओं के साथ बारिश का समाचार है।
