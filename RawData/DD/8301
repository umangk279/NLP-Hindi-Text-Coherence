हिन्दी के प्रख्यात आलोचक और साहित्यकार डॉ नामवर सिंह हमारे बीच नहीं रहे. 93 साल की उम्र में उन्होंने दिल्ली के एम्स अस्पताल में अंतिम सांस ली. साहित्य अकादमी सम्मान से सम्मानित नामवर सिंह ने अपनी कलम से आलोचना को जो रूप-रंग दिया, उसका कोई सानी नहीं है. 
साहित्य के विशाल अंबर में पांच दशक से भी अधिक समय तक एक सितारा टिमटिमाता रहा, जिसकी चमक से साहित्य जगत आज भी जगमग कर रहा है, वो नाम है नामवर सिंह. उनकी लेखनी में विशेषकर साहित्यिक आलोचना की शैली का हर कोई कायल था. उस दौर के ज्यादातर कवि अपनी कविता पर उनकी राय जानने को आतुर रहते थे. पत्रकारिता का अनुभव होने के कारण उनकी सरल भाषा सीधे मन को छूती रही.
खुद नामवर सिंह कहते थे कि "मैं जिस पीढ़ी का आलोचक हूं उसके बाद की पीढ़ी का आलोचक नहीं हो सकता." सच है. किसी आलोचक को दुनिया इस सम्मान के साथ अपने ज़ेहन में याद रखे, ऐसा दर्जा हर किसी को हासिल नहीं होता. फिर कोई दूसरा नामवर इस जहां में नहीं होगा.
28 जुलाई, 1927 को बनारस के जीयनपुर गांव में जन्मे नामवर सिंह ने हिन्दी साहित्य में एमए और पीएचडी के बाद काशी हिंदू विश्वविद्यालय में पढ़ाया और सागर विश्वविद्यालय में अपनी सेवा दी, लेकिन सबसे लंबे समय तक वे दिल्ली में रहे और यहां उन्होंने देश का सर्वोच्च हिंदी विभाग जेएनयू में बनवाया और हिन्दी साहित्य को उसके मुकाम तक ले गए.
इतिहास और आलोचना, दूसरी परंपरा की खोज, कविता के नए प्रतिमान, कहानी नई कहानी, वाद-विवाद संवाद, समीक्षा, छायावाद और विचारधारा...ये ऐसी किताबें हैं जो नामवर सिंह के व्यक्तित्व का आइना हैं.
नामवर सिंह की शख़्सियत इतनी विशाल रही कि 2018 में उनके जन्मदिन पर दिल्ली के इंडिया इंटरनेशनल सेंटर में आयोजित 'नामवर संग बैठकी' कार्यक्रम में उन्हें अज्ञेय के बाद हिन्दी का सबसे बड़ा 'स्टेट्समैन' कहा गया.
