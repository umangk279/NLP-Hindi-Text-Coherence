भीषण चक्रवाती तूफान फोनी खड़गपुर को पार करते हुए पहुंचा पश्चिम बंगाल इसे देखते हुए केंद्रीय और राज्य की एजेसियां हाई अलर्ट पर हैं। 
भीषण चक्रवाती तूफान फोनी अब उत्‍तर-उत्‍तर पूर्व की ओर दिशा में बढ़ते हुए पश्चिम बंगाल पहुंच गया है। तूफान खड़गपुर को पार कर हुगली की तरफ आगे बढ़ रहा है। तूफान की वजह से पश्चिम बंगाल में तेज बारिश हो रही है और हवाएं चल रही है। फिलहाल इस तूफान के असर से मिदनापुर में तेज़ बारिश हो रही है। तूफान फोनी उत्तर और दक्षिण चौबीस परगना, हावड़ा, हुगली, झरगाम और सुंदरबन सहित कई क्षेत्रों को प्रभावित कर सकता है। कोलकता हवाई अड्डे की सभी उड़ाने आज सुबह 8 बजे तक के लिए एहतियातन स्थगित कर दी गई हैं। एनडीआरएफ की छह कम्पनियां डिघा, काकडीप, बशीरहाट सहित तटीय इलाकों में तैनात की गई हैं। मौसम विभाग के मुताबिक फोनी के इसके बाद कमज़ोर होकर गंभीर चक्रवाती तूफान से चक्रवाती तूफान के श्रेणी में पहुंचने की उम्मीद है। बहरहाल राज्य के तटवर्ती क्षेत्रों में रेड अलर्ट जारी करते हुए मछुआरों को समुद्र में न जाने की सलाह दी गई है। तूफान के मद्देनज़र भुवनेश्‍वर और कोलकाता हवाई अड्डे बंद कर दिए गए हैं तथा कोलकाता-चेन्‍नई मार्ग की 220 से अधिक रेलगाडि़यों को आज तक के लिए रद्द किया गया है। इस तूफान का प्रभाव बांग्लादेश में भी देखा जा रहा है जहां इसके चलते बारिश शुरू हो गई है।
