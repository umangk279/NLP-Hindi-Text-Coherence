दिल्ली के इंदिरा गांधी इंटरनेशनल एयरपोर्ट से एक एयर होस्टेस को गिरफ्तार किया गया है। जेट एयरवेज़ की इस एयर होस्टेस पर हवाला के जरिए विदेशी करेंसी बाहर भेजने का इल्जाम है।   
राजधानी दिल्ली के IGI एयरपोर्ट पर सोमवार की सुबह जेट एयरवेज की एक एयरहोस्टेस को 80 हजार डॉलर (3.21 करोड़ रुपये) कैश रकम के साथ गिरफ्तार किया गया है. DRI को इस संबंध में इंटेलिजेंस एजेंसियों से सूचना मिली थी. जांच अधिकारी ने बताया एयरहोस्टेस अपने बैग में छिपाकर यह पूरी रकम ला रही थी. उसने नोटों के बंडल को एल्यूमीनियम फॉयल में लपेटकर बैग में इस तरह छिपा रखा था कि वह कोई खाद्य पदार्थ की तरह लगे. दिल्ली से हांग कांग जाने वाली फ्लाइट में पैसे ले जाए जा रहे थे.
जानकारी के मुताबिक, गिरफ्तार एयरहोस्टेस हवाला के जरिए विदेशी करेंसी बाहर भेजती थी. जितना पैसा बाहर भेजा जाता था, उसकी आधी रकम खुद एयरहोस्टेस लेती थी. खुफिया जानकारी के मुताबिक, एयरहोस्टेस 2 महीने से लगातार फ्लाइट से पैसा भेज रही थी. जांच अधिकारियों ने बताया कि एयरहोस्टेस के जरिए विदेशी करेंसी बाहर भेजने वाले नेटवर्क और ठिकानों का पता लगाने के लिए छापेमारी की जा रही है.
