प्रधानमंत्री नरेंद्र मोदी ने आज इकोनॉमिक टाइम्स ग्लोबल बिजनेस समिट के उद्घाटन सत्र को संबोधित किया. दुनिया भर के प्रतिनिधियों को संबोधित करते हुए पीएम ने अपनी सरकार की नीतियों का जिक्र किया. प्रधानमंत्री ने कहा कि सरकार लगातार भारत को 5 ट्रिलियन डॉलर की अर्थव्यवस्था बनाने की दिशा में काम कर रही है और लक्ष्य को हासिल करने के लिए 4 प्रमुख क्षेत्रों पर काम कर रही है. 
प्रधानमंत्री ने कहा दुनिया में आर्थिक हालात विपरीत होने के बावजूद भारत की अर्थव्यवस्था की बुनियाद मजबूत है.
पीएम ने कहा कि उनकी सरकार भारत के विकास में निजी क्षेत्र के साथ साझेदारी करने के नए तरीकों को परिभाषित कर रही है. उन्होंने कहा कि सरकार उद्यमियों के साथ मजबूती से खड़ी है.
प्रधानमंत्री ने कई क्षेत्रों का हवाला दिया जिनमें सरकार ने बुनियादी ढांचे के विकास को गति देने के लिए कई सकारात्मक बदलाव किये हैं. उन्होंने कहा कि सरकार तथाकथित निष्क्रियता की पुरानी सोच को बदल रही है.
पीएम ने कहा कि कई लोगों को यथास्थितिवादी बने रहने की आदत है. जबकि उनकी सरकार भारत को नई दिशा में ले जाने में लगी हुई है. विपक्षी दलों पर कटाक्ष करते हुए पीएम ने कहा कि उनके कार्यों और शब्दों में स्पष्ट पाखंड नजर आता है.
