आईसीएमआर की रिपोर्ट देश मे अगले पांच साल में कैंसर के मामलों में 12 फीसदी की बढ़ोतरी होगी। इस साल भारत में कैंसर के मामले 13.9 लाख रहने का अनुमान है जो 2025 तक 15.7 लाख तक पहुंच सकते हैं। 
देश में कैंसर के मामले बढ़ते जा रहे हैं, अगले पांच साल में कैंसर के मामलों में पांच फीसदी की बढ़ोतरी देखी जा सकती है। भारतीय आयुर्विज्ञान अनुसंधान परिषद (आईसीएमआर) और राष्ट्रीय रोग सूचना विज्ञान और अनुसंधान केंद्र की ओर से जारी रिपोर्ट में ये बात कही गई है। रिपोर्ट में कहा गया है कि इस साल भारत में कैंसर के मामले 13.9 लाख रहने का अनुमान है जो 2025 तक 15.7 लाख तक पहुंच सकते हैं। रिपोर्ट में ये भी कहा गया है कि साल 2020 में तंबाकू से होने वाले कैंसर रोग. कुल मामलों के 27.1 फीसदी हो सकते हैं। इसके अलावा रिपोर्ट में कहा गया है कि उत्तर-पूर्वीय क्षेत्रों के लोगों में ज्यादा मामले देखे जा सकते हैं।
रिपोर्ट में कहा गया है कि महिलाओं में स्तन के कैंसर के मामले दो लाख (यानी 14.8 फीसद) , गर्भाशय के कैंसर के 0.75 लाख (यानी 5.4 फीसद) , महिलाओं और पुरूषों में आंत के कैंसर के 2.7 लाख मामले (यानी 19.7 फीसद) रहने का अनुमान है। इसके अलावा पुरुष में फेफड़े, मुंह, पेट जैसे कैंसर रोग होने की संभावना है। रिपोर्ट में बताया गया है कि एक अनुमान के मुताबिक साल 2020 में पुरुषों में कैंसर के नए मामले 6,79,421 और साल 2025 में 7,63,575 हो सकते हैं, वहीं महिलाओं में साल 2020 में 7,12,758 नए मामले और 2025 में 8,06,218 नए मामलों का अनुमान है।
रिपोर्ट में कहा गया है कि तम्बाकू का सेवन  कैंसर का बड़ा वजह है। पूरे एशिया में महिलाओं में लंग कैंसर के सबसे ज्यादा मामले आईजोल में देखे गए है। रिपोर्ट के मुताबिक सिगरेट पीना, चबाने वाले तम्बाकू का सेवन, पैसिव स्मोकिंग यानी सिगरेट पीते हुए व्यक्ति के साथ खड़ा होना बेहद खतरनाक है। 
नितेंद्र सिंह की रिपोर्ट
