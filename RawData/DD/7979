भारतीय जनता पार्टी ने कांग्रेस अध्यक्ष राहुल गांधी पर भ्रष्टाचार के मामले में शामिल होने का आरोप लगाते हुए कहा कि पूर्व की मनमोहन सरकार में रक्षा और पेट्रोलियम संबंधी सौदों में संजय भंडारी और सीसी थंपी के तार जुड़े हैं. इन सौदों की जांच में पता लगता है कि रॉबर्ट वाड्रा के साथ उनके साले साहब भी पारिवारिक भ्रष्टाचार में शामिल हैं. 
केंद्रीय मंत्री और भाजपा नेता स्मृति ईरानी ने पार्टी मुख्यालय में आयोजित संवाददाता सम्मेलन में कहा कि कुछ समाचारों के माध्यम से जानकारी मिली है कि एचएल पाहवा नाम के एक शख्स के यहां प्रवर्तन निदेशालय (ईडी) की छापेमारी में उसके पास से राहुल गांधी के साथ लेन-देन के दस्तावेज मिले हैं.
स्मृति ईरानी ने कहा कि भ्रष्टाचार के मामले में कांग्रेस का शीर्ष परिवार पूरी तरह से शामिल है. पाहवा के यहां से राहुल गांधी से संबंधित जो दस्तावेज सामने आए हैं, उसके अनुसार हरियाणा में जमीन की खरीदी की गई है.
