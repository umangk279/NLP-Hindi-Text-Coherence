कप्तान अबेल रूईज के अंतिम क्षणों में पेनल्टी पर किए गए गोल की मदद से स्पेन ने अपने यूरोपीय प्रतिद्वंद्वी फ्रांस को 2-1 से हराकर फीफा अंडर-17 विश्व कप के क्वार्टर फाइनल में प्रवेश किया।  
 स्पेन का रविवार को कोच्चि में होने वाले क्वार्टर फाइनल में ईरान से सामना करेगा। फ्रांस ने लेनी पिंटर के 34वें मिनट में किए गोल से बढ़त बनाई लेकिन जुआन मिरांडा ने 44वें मिनट में स्पेन की तरफ से बराबरी का गोल दाग दिया। जब लग रहा था कि मैच पेनल्टी शूटआउट में चला जाएगा, तब स्पेन को 90वें मिनट में पेनल्टी मिली, जिसे रूईज ने गोल में तब्दील करने में कोई गलती नहीं की।
