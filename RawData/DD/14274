कर्नाटक में चुनाव अभियान जोरों पर है. भाजपा अध्यक्ष अमित शाह ने शनिवार को कुडलासंगमा में वसावेसरास्थला मंदिर में दर्शन किए. इसके बाद अमित शाह ने कर्नाटक के बागलकोट जिले में इलकल में एक जनसभा को संबोधित करते हुए कांग्रेस पर सीधा हमला बोलते हुए कहा कि इस बार कर्नाटक के चुनावों में आंधी नहीं सुनामी आएगी. 
इससे पहले शुक्रवार को कर्नाटक चुनाव को लेकर कांग्रेस ने अपना घोषणापत्र जारी किया. इस मौके पर पार्टी के राष्‍ट्रीय अध्‍यक्ष राहुल गांधी, राज्‍य के मुख्‍यमंत्री सिद्धारमैया व कई वरिष्‍ठ नेता मौजूद रहे. राहुल गांधी ने कहा कि घोषणापत्र में जो भी कहा गया है उसे पूरा किया जाएगा. पिछली बार के घोषणापत्र में जो भी वादे किए गए थे उसके 95 फीसदी पूरे किए जा चुके हैं.
