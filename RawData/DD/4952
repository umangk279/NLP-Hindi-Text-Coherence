किसान सम्मान निधि से आधार लिंक कराने की तारीख़ भी बढ़ी। 30 नवंबर तक करा सकते हैं लिंक। केंद्रीय कर्मचारियों के महंगाई भत्ते में 5 फीसदी के इजाफ़े पर भी कैबिनेट की मुहर। महंगाई भत्ता 12 से बढ़कर हुआ 17 फीसदी।  
केंद्र सरकार ने पाकिस्तान अधिकृत जम्मू- कश्मीर से विस्थापित होकर भारत आए 5300 कश्मीरी परिवारों को भी दिवाली का तोहफा दिया है। साल 2016 में पीएम मोदी ने पीओके से आए ऐसे  परिवारों को पुनर्वास के लिए साढ़े पांच लाख रुपये प्रति परिवार देने का ऐलान किया था, जिसका फायदा 36 हजार से ज्यादा परिवारों को मिला था। लेकिन 5300 परिवार जो विस्थापित होकर आने के बाद देश के कई और हिस्सों में बस गए थे और बाद में जम्मू- कश्मीर वापिस आ गए थे, किन्हीं वजहों से इस सहायता से वंचित रह गए थे। ऐसे परिवारों को कैबिनेट के फैसले से न्याय मिला है।
केंद्रीय कर्मचारियों और पेंशनधारियों को त्यौहार के मौसम में खुशखबरी मिली है। केन्द्र सरकार ने ने बुधवार को केंद्रीय कर्मचारियों के महंगाई भत्ते को 5 प्रतिशत बढ़ाने का  फैसला किया है। इस बढ़ोत्तरी के बाद अब महंगाई भत्ता बढ़कर 17 फीसदी हो गया है। ये बढ़त जुलाई 2019 से लागू होगी और इससे सरकार पर 16 हजार करोड़ रूपये का भार पड़ेगा।
इसके साथ ही किसान हित में भी अहम फैसला किया गया है। किसान सम्मान निधि के तहत 6 हजार रूपये सालाना राशि पाने के लिये आधार सीडिंग यानी इसे आधार से जोड़ने की  समय सीमा को 30 नंवबर तक बढ़ा दिया गया है। कैबिनेट में नेशनल हेल्थ मिशन के तहत प्रगति पर चर्चा हुई । सरकार ने उम्मीद जाहिर की है कि सतत विकास लक्ष्यों को 2030 से पहले ही हासिल कर लिया जायेगा। 
