साल के चौथे ग्रैंड स्लैम यूएस ओपन के तीसरे दिन विश्व नंबर एक सर्बिया के नोवाक जोकोविच ने अपने जीत के सिलसिले को जारी रखते हुए प्रतियोगिता के तीसरे दौर में प्रवेश किया. जोकोविच ने दूसरे दौर के मुक़ाबले में ब्रिटेन के काइले एडमंड को 6-7, 6-3, 6-4, 6-2 से शिकस्त दी. 
वहीं ग्रीस के स्टेफॉनोस सिटसीपास ने भी तीसरे दौर में प्रवेश किया. सिटसीपास ने दूसरे दौर में अमेरिका के मैक्सिम क्रेसी को 7-6, 6-3, 6-4 से हराया.
उधर जर्मनी के एलेक्ज़ेन्डर ज्वेरेव ने भी दूसरे दौर की बाधा को पार किया. उन्होंने अमेरिका के ब्रैन्डन नाकाशीमा को 7-5, 6-7, 6-3, 6-1 से हार का मुंह दिखाया.
बेल्जियम के डेविड गौफिन भी तीसरे दौर में पहुंचे, गौफिन ने दूसरे दौर में दक्षिण अफ्रीका के लॉयड हैरिस को 7-6, 4-6, 6-1, 6-4 से हराया.
कनाडा के डेनिस शापोवालोव ने दक्षिण कोरिया के सूनवू वॉन को एक बेहद संघर्षपूर्ण मुक़ाबले में 6-7, 6-4, 6-4, 6-2 से हराकर खुद को तीसरे दौर में पहुंचा दिया.
महिला वर्ग में एक बड़ा उलटफेर देखने को मिला. टूर्नामेंट की शीर्ष वरीयता प्राप्त और विश्व नंबर-3 चेक गणराज्य की कैरोलीना प्लिसकोवा को दूसरे दौर से ही टूर्नामेंट से बाहर होना पड़ा. उन्हें फ्रांस की कैरोलाइन गारसिया ने 6-1, 7-6 से मात दी.
जापान की नाओमी ओसाका ने भी दूसरे दौर का मैच आसानी से जीता. ओसाका ने दूसरे राउंड में इटली की कैमिला जिऑर्जी को 6-1, 6-2 से पराजित किया.
