विश्व कुश्ती चैम्पियनशिप के 65 किग्रा वर्ग में भारतीय पहलवान बजरंग पूनिया ने रजत पदक जीता है. फ़ाइनल मुक़ाबले में उन्हें जापान के ताकुटो ओटुगुरो से हार का सामना करना पड़ा. ताकुटो ने उन्हें 16-9 से हराया. 
हंगरी के बुडापेस्ट में हुए इस मुकाबले में बजरंग शुरुआत में ही दबाव में दिखे. जापानी पहलवान ने 5 पॉइंट लेकर उन्हें और दबाव में ला दिया. इसके बाद बजरंग ने भी पलटवार किया और दो-दो पॉइंट लेकर स्कोर 4-5 कर दिया. इसके बाद ताकुटो ने दो पॉइंट और लिए, जिससे उनके पास 3 पॉइंट की बढ़त हो गई. हालांकि बजरंग ने जबरदस्त फाइट देते हुए 2 पॉइंट और बनाए और स्कोर 6-7 कर दिया.
ब्रेक के बाद जब मुकाबला शुरू हुआ तो बजरंग अपने ही दांव में उलझ गए और विपक्षी पहलवान ने 4 पॉइंट लेकर 10-6 की बढ़त बना ली. बजरंग ने वापसी के लिए पूरा जोर लगाया, लेकिन उन्हें कामयाबी नहीं मिल सकी. जापानी पहलवान ने यह मुकाबला 16-9 से जीतकर गोल्ड मेडल अपने नाम कर लिया. इस तरह भारतीय पहलवान बरजंग पूनिया को रजत पदक से संतोष करना पड़ा.
