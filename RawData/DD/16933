महिला बैडमिंटन खिलाड़ियों की तरह अब भारत के पुरुष बैडमिंटन खिलाड़ी भी दुनिया में अपनी छाप छोड़ने लगे हैं। बीडब्लूएफ द्वारा जारी ताजा पुरुष एकल रैंकिंग्स में भारत के पांच खिलाड़ी शीर्ष 20 में जगह बनाने में सफल रहे। किदांबी श्रीकांत 8वें, एचएस प्रणॉय 15वें, साईं प्रणीत 17वें, समीर वर्मा 19वें और अजय जयराम 20वें स्थान पर पहुंच गए हैं। 
 बैडमिंटन जगत में भारत के बढ़ते कद की गवाही अब अंतरराष्ट्रीय रैंकिंग भी देने लगी है। पहली बार विश्व रैंकिंग में टॉप-20 पुरुष खिलाड़ियों में भारत के पांच सितारों को जगह मिली है। इस साल तीन टूर्नामेंट्स के फ़ाइनल में पहुंचकर दो बार गोल्ड जीत चुके किदांबी श्रीकांत पुरुष रैकिंग्स में भारतीयों में सबसे आगे हैं। श्रीकांत ने इंडोनेशिया सुपर सीरीज़ और ऑस्ट्रेलियन सुपर सीरीज़ में गोल्ड जीता, जबकि सिंगापुर वर्ल्ड सुपर सीरीज में उन्हें हमवतन बी साईं प्रणीत से हारकर सिल्वर से संतोष करना पड़ा। अपने शानदार फॉर्म की बदौलत वह ताजा रैंकिंग में आठवें स्थान पर बने हुए हैं। उनके बाद 15वें स्थान पर एचएस प्रणॉय हैं जिन्होंने चार स्थान की छलांग लगाई है। बी साईं प्रणीत ने अपना 17वां और अजय जयराम ने 20वां स्थान बरकरार रखा है, जबकि समीर वर्मा दो स्थान की छलांग लगाकर 19वें स्थान पर आ गए हैं। इस बीच डेनमार्क के विक्टर एक्सेलसेन ने कोरिया के सोन वान हो से पहला स्थान छीन लिया है।
