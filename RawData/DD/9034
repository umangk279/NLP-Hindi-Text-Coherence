 दो दिन की भारी जद्दोजहद के बाद कांग्रेस ने मध्यप्रदेश की कमान कमलनाथ को सौपने का फैसला किया है। गुरुवार देर रात कांग्रेस पार्टी के ट्वीटर हेंडल से कमलनाथ के सीएम चुने जाने की जानकारी दी गई. 
 दिन भर चली बैठकों के दौर के बाद कमलनाथ के नाम का एलान किया गया। राज्य में कमलनाथ और ज्योतिरादित्य सिंधिया मुख्यमंत्री की दौड़ में शामिल थे। इस मुद्दे पर कांग्रेस विधायक दल की बैठक में चयन का फ़ैसला पार्टी अध्यक्ष राहुल गांधी पर छोड़ दिया गया था।
मध्यप्रदेश कांग्रेस के वर्तमान अध्यक्ष कमलनाथ मध्यप्रदेश में कांग्रेस के सबसे अनुभवी नेताओं में से एक माने जाते हैं। पहली बार 1980 में छिंदवाडा से लोकसभा सांसद बने कमलनाथ 16वीं लोकसभा में सबसे वरिष्ठ सांसदों में एक हैं। उत्तरप्रदेश के कानपुर में जन्मे कोलकाता में पले-बढ़े कमलनाथ ने मध्यप्रदेश के छिंदवाड़ा से नौ बार लोकसभा चुनाव जीता। 
नरसिंह राव सरकार में पहली बार स्वतंत्र प्रभार के साथ पर्यावरण मंत्री बने कमलनाथ मनमोहन सिंह सरकार में वाणिज्य व उद्योग मंत्री भी रहे हैं।  वहीं गुरुवार देर रात तक भी राजस्थान में सीएम चेहरे को लेकर फैसला नहीं हो पाया।
