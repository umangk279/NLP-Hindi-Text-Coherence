सेंसेक्स की छह माह की सबसे लंबी छलांग, 383 अंक चढ़ा, छह माह में एक दिन की सबसे बड़ी बढ़त. 
बंबई शेयर बाजार का सेंसेक्स सोमवार को 383 अंक की लंबी छलांग के साथ 37,000 अंक के स्तर को पार कर गया। यह सेंसेक्स की छह माह में एक दिन की सबसे बड़ी बढ़त है। सकारात्मक वैश्विक रुख के बीच विदेशी कोषों के निवेश से शेयरों में लाभ देखने को मिला। 
बंबई शेयर बाजार का 30 शेयरों वाला सेंसेक्स मजबूत रुख के साथ खुलने के बाद अंत में 382.67 अंक या 1.04 प्रतिशत के लाभ से 37,000 अंक के स्तर के पार 37,054.10 अंक पर बंद हुआ। यह सेंसेक्स का 19 सितंबर, 2018 के बाद सबसे ऊंचा बंद स्तर है। उस दिन सेंसेक्स 37,121.22 अंक पर बंद हुआ था। शुक्रवार को सेंसेक्स 53.99 अंक या 0.15 प्रतिशत टूटकर 36,671.43 अंक पर बंद हुआ था। 
नेशनल स्टॉक एक्सचेंज का निफ्टी भी 132.65 अंक या 1.20 प्रतिशत के लाभ के साथ 11,168.05 अंक पर बंद हुआ। कारोबार के दौरान इसने 11,172.40 अंक का उच्चस्तर भी छुआ जो इसका पिछले साल के 26 सितंबर के बाद का उच्चस्तर है। 
