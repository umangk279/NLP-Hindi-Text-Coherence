केंद्रीय गृह मंत्री अमित शाह ने देश भर में फंसे पश्चिम बंगाल के श्रमिकों की घर वापसी में पश्चिम बंगाल सरकार की विफलता पर राज्य की मुख्यमंत्री ममता बैनर्जी को एक पत्र लिखा है।  गृह मंत्री अमित शाह ने अपने पत्र में केंद्र सरकार द्वारा की जा रही कोशिशों पर राज्य सरकार से अपेक्षित सहयोग न मिलने की बात कही है। 
केन्द्रीय गृह मंत्री ने कहा कि पश्चिम बंगाल के प्रवासी श्रमिकों को लेकर दूसरे राज्यों से बंगाल पहुंचने वाली श्रमिक रेलगाड़ियों को राज्य सरकार द्वारा अनुमति प्रदान नहीं की जा रही है। अमित शाह ने इसे पश्चिम बंगाल के श्रमिकों के लिए अन्यायपूर्ण करार दिया है। देश भर में प्रवासी श्रमिकों को भारतीय रेल उनके घरों तक पहुंचा रही है। अब तक तकरीबन 265 रेलगाड़ियों के जरिए करीब तीन लाख श्रमिकों को उनके गृहराज्य तक पहुंचाया जा चुका है।
