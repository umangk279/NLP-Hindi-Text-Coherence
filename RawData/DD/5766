भारतीय पुरूष हॉकी टीम ने ओलिंपिक टेस्ट टूर्नामेंट में दिखाया दम, फ़ाइनल मुक़ाबले में न्यूज़ीलैंड टीम को 5-0 से दी करारी शिकस्त. 
भारतीय पुरूष हॉकी टीम ने राउंड राबिन चरण में मिली हार का बदला चुकता करते हुए न्यूजीलैंड को फाइनल में 5-0 से हराकर ओलिंपिक टेस्ट टूर्नामेंट जीत लिया है । भारत को राउंड राबिन चरण में न्यूजीलैंड ने 1-2 से हराया था। दोनों टीमों ने संभलकर खेलना शुरू किया। भारत को सातवें मिनट में पेनल्टी कार्नर मिला जिस पर गोल नहीं हो सका लेकिन कप्तान हरमनप्रीत ने उसी मिनट मिले दूसरे पेनल्टी कार्नर पर गोल करके टीम को बढत दिलाई।
शमशेर ने 18वें मिनट में भारत के लिये दूसरा गोल पेनल्टी कार्नर पर दागा। न्यूजीलैंड की टीम दूसरे क्वार्टर में दो बार सर्कल में घुसने में कामयाब रही जबकि भारत ने तीन और गोल दाग दिये। नीलाकांता ने 22वें मिनट में तीसरा गोल किया। इसके बाद गुरसाहिबजीत सिंह और मनदीप ने लगातार गोल दागे।
इसके बाद तीसरे और चौथे क्वार्टर में कोई गोल नहीं हो सका। आखिरी क्वार्टर में भारतीय डिफेंडरों ने दमदार प्रदर्शन करके न्यूजीलैंड को कोई मौका नहीं दिया। 
