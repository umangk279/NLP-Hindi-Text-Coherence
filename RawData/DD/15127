शिव भक्त आज के दिन बेल पत्र और जल चढ़ाकर शिव की महिमा का गुणगान करते हैं 
आज भगवान शिव की आराधना का त्यौहार महाशिवरात्रि है। ऐसी मान्यता है कि इसी दिन भगवान शिव का विवाह देवी पार्वती के साथ हुआ था। इस दिन को मनाने और भगवान भोले की पूजा अर्चना के लिए देश भर के शिवालयों में भक्तों की कतारें देखी जा रही हैं। शिव भक्त आज के दिन बेल पत्र और जल चढ़ाकर शिव की महिमा का गुणगान करते हैं। खास कर आज के दिन 12 ज्योर्तिंलिंगों पर विशेष पूजा अर्चना की जाती है। महाशिवरात्रि पर शिव भक्त भगवान शिव का अभिषेक जल और दूध से करते हैं।
नेपाल में स्थित भगवान शिव का पशुपतिनाथ मंदिर विश्वभर में प्रख्यात है। इस मंदिर का महत्व अमरनाथ और केदारनाथ से किसी भी तरह से कम नहीं है। पशुपतिनाथ मंदिर नेपाल की राजधानी काठमांडू से तीन किलोमीटर उत्तर-पश्चिम देवपाटन गांव में बागमती नदी के किनारे पर स्थित है। ये मंदिर भगवान शिव के पशुपति रुप को समर्पित है। महाशिवरात्रि के मौके पर मंदिर के चारों दरवाजे 3 बजे से ही खोल दिए गए थे, लेकिन इसके बावजूद भक्त अपनी बारी के लिए लंबी कतारों में इंतजार करते नज़र आए। ओम नमः शिवाय की गूंज के बीच मंदिर परिसर में सैकडों साधुओं द्वारा विशेष अनुष्ठान किए गए।
नेपाल के अलावा भारत, श्रीलंका और मलेशिया के विभिन्न भागों में से एक लाख से भी अधिक श्रद्धालुओं के पशुपतिनाथ मंदिर की यात्रा करने की संभावना है। इसे लेकर विस्तृत सुरक्षा व्यवस्था का प्रबंध किया गया है।
