कुआलालाम्पुर में जारी पांच मैचों की सीरीज के दूसरे मैच में भारतीय महिला हॉकी टीम ने मलेशिया को 5-0 से हराया। पांच मैचों की सीरीज़ में भारत 2-0 से आगे। 
भारतीय महिला हॉकी टीम ने शानदार खेल दिखाते हुए कुआलालाम्पुर में जारी पांच मैचों की सीरीज के दूसरे मैच में मलेशिया को 5-0 से शिकस्त दी। भारतीय टीम की टूर्नामेंट में यह लगातार दूसरी जीत है। उसने पहले मैच में भी मेजबान मलेशिया को 3-0 से हराया था और अब उसने सीरीज में 2-0 की बढ़त हासिल कर ली है। भारत ने पहले क्वार्टर में नवजोत के गोल की मदद से 1-0 की बढ़त बना ली।
इसके बाद उसने दूसरे क्वार्टर में भी वंदना कटारिया के 20वें और नवनीत के 29वें मिनट में किए गए गोल की मदद से हाफ टाइम तक स्कोर 3-0 कर दिया। इसके बाद तीसरा क्वार्टर गोल रहित रहा जबकि चौथे और अंतिम क्वार्टर में लालरेमसियामी के 54वें और निक्की के 55वें मिनट में गोल किए गोल के सहारे स्कोर 5-0 कर एकतरफा अंदाज में मुकाबला अपने नाम कर लिया।
