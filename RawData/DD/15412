विदेश राज्यमंत्री जनरल वीके सिंह ने कहा है कि भारत पाकिस्तान से बातचीत करने के लिए तैयार है, लेकिन बातचीत के लिए पाकिस्तान को पहले आतंकवाद पर रोक लगानी होगी. जनरल वीके सिंह गुरुवार को नई दिल्ली में आयोजित रायसीना संवाद में बोल रहे थे. गुरुवार को रायसीना संवाद का आखिरी दिन था और आतंकवाद को लेकर पाकिस्तान की नीतियों पर कई वक्ता खूब खुलकर बोले. अफ़ग़ानिस्तान के पूर्व राष्ट्रपति हामिद करजई ने आतंकवाद को बढ़ावा देने के लिए पाकिस्तान की कड़ी आलोचना की. उन्होंने कहा की अमेरीका ने भी मान लिया है कि पाकिस्तान आतंकवाद को बढ़ावा दे रहा है. 
दिल्ली में चल रहे भारत के महत्वाकांक्षी भू-राजनीतिक सम्मेलन 'रायसीना संवाद’ के तीसरे संस्करण के तीसरे दिन क्षेत्रीय और अंतरराष्ट्रीय राजनीति पर जमकर मंथन हुआ. रायसीना डायलॉग का इस वर्ष का विषय है ‘विघटनकारी बदलावों का प्रबंधन- विचार, संस्थाएं और धारणाएं.’ केंद्र सरकार के तमाम मंत्रियों के साथ ही दुनियाभर से आए तमाम नेताओं, अधिकारियों और राजनयिकों ने इस मसले पर अपने विचार साझा किए.
सम्मेलन में सबसे ज्यादा जिक्र हुआ आतंकवाद का. विदेश राज्य मंत्री जनरल वीके सिंह ने आतंकवाद के मसले पर पाकिस्तान पर करार वार किया और कहा कि पाकिस्तान आज अपनी ही करनी का फल भोग रहा है. उन्होंने कहा कि भारत पाकिस्तान से वार्ता को तैयार है लेकिन इसके लिए उसे आतंकवाद खत्म करना होगा और अब इसका फैसला पाकिस्तान को करना है.
इस मौके पर मौजूद अफगानिस्तान के पूर्व राष्ट्रपति हामिद करजई भी पाकिस्तान पर बरसे और कहा कि अब तो अमेरिका ने भी मान लिया है कि पाक आतंकवाद को बढ़ावा दे रहा है ऐसे में उम्मीद है कि अमेरिकी प्रशासन पाक के खिलाफ कड़े कदम उठाएगा.
दोपहर बाद समुद्री सुरक्षा जैसे गंभीर मसलों पर गंभीर मंथन हुआ जिसमें नौसेना प्रमुख एडमिरल सुनील लांबा और अमेरिका के प्रशांत कमान के प्रमुख एडमिरल हैरी हैरिस जैसे दिग्गजों ने अपनी राय रखी. सभी ने आतंकवाद के मसले पर चिंता जताई और हिंद प्रशांत क्षेत्र में शांति के लिए मिलकर हर ज़रूरी कदम उठाने पर जोर दिया.
संवाद में एक सत्र डिजिटल मनी पर भी फोकस था, जिसमें नीति आयोग के सीईओ अमिताभ कांत ने बताया कि कैसे भारत में डिजिटल क्रांति हो रही है.
2016 से हर साल दिल्ली में हो रहे भारत के इस प्रमुख विदेश नीति सम्मेलन का आयोजन विदेश मंत्रालय और ऑब्जर्वर रिसर्च फाउंडेशन संयुक्त रूप से करते हैं. सम्मेलन में 90 देशों के 150 से ज्यादा वक्ताओं और 550 प्रतिनिधिओं ने हिस्सा लिया.
