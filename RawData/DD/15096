सेंचुरियन में शुक्रवार को खेले गए आखिरी वनडे में भारत ने दक्षिण अफ्रीका को 8 विकेट से हरा दिया. भारत को जीत के लिए 205 रनों का लक्ष्य मिला था, जिसे उसने 32.1 ओवर में 2 विकेट खोकर हासिल कर लिया. विराट कोहली ने शतकीय पारी खेलते हुए 96 गेंदों पर नाबाद 129 रन बनाए. इस जीत के साथ भारत ने 6 मैचों की सीरीज पर 5-1 से कब्जा जमाकर इतिहास रच दिया है. 
बता दें कि टॉस हारने के बाद पहले बल्लेबाजी करते हुए दक्षिण अफ्रीकी टीम भारतीय बॉलर्स की कसी हुई गेंदबाजी के सामने केवल 46.5 ओवर में 204 रनों पर सिमट गई. शार्दुल ठाकुर ने 4 जबकि जसप्रीत बुमराह सहित युजवेंद्र चहल ने 2-2 विकेट झटके.
हार्दिक पंड्या और कुलदीप यादव को एक-एक सफलता मिली. दक्षिण अफ्रीका के लिए ख्या जोंडो ने सबसे ज्यादा 54 रन बनाए, उन्होंने 74 गेंदों की पारी में तीन चौके और दो छक्के जड़े. एबी डिविलियर्स ने 30 रनों का योगदान दिया. कप्तान ऐडेन मार्करम ने 24 और हेइनरिक क्लासेन ने 22 रन बनाए. एंडिले फेहुलकवायो आखिरी बल्लेबाज के तौर पर 34 रन बनाकर पवेलियन लौटे.
