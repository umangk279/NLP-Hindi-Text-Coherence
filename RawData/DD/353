पीएम ने किया पत्रिका गेट का उद्घाटन. भारतीय मीडिया के ग्लोबल होने की ज़रूरत पर दिया बल, कहा, भारत के लोकल प्रोडक्ट्स के साथ साथ अब भारत की आवाज़ भी हो रही है ज्यादा ग्लोबल। 
मंगलवार को प्रधानमंत्री नरेंद्र मोदी ने जयपुर में पत्रिका गेट का वर्चुअली लोकार्पण किया और साथ में पत्रिका समूह की दो पुस्तकों संवाद उपनिषद और अक्षरयात्रा का विमोचन भी किया। प्रधानमंत्री ने पत्रिका गेट को राजस्थान की संस्कृति को प्रतिबिंबित करने वाला बताया और कहा कि ये स्थानीय निवासियों के साथ ही, वहां आने वाले पर्यटकों के लिए भी आकर्षण का केंद्र बनेगा। वहीं दोनों पुस्तकों को भी उन्होंने साहित्य और संस्कृति, दोनों के लिए अनुपम उपहार करार दिया। इस मौके पर पीएम ने कहा कि आज हर अंतरराष्ट्रीय मंच पर भारत की उपस्थिति मजबूत हुई है, ऐसे में भारतीय मीडिया को भी 'ग्लोबल' होने की जरूरत है।
प्रधानमंत्री ने आत्मनिर्भर भारत और 'लोकल के लिए वोकल' संकल्प को एक बड़े अभियान की शक्ल देने और उसे व्यापक करने की जरूरत पर बल दिया। पीएम ने कहा जिस तरह आज हम अपनी विरासत, अपने विज्ञान, अपनी संस्कृति, अपने सामर्थ्य को लेकर आगे बढ़ रहे हैं, उसे स्वीकार कर रहे हैं, हमें अपने इस आत्मविश्वास को आगे बढ़ाना है। आज जब हम आत्मनिर्भर भारत की बात कर रहे हैं, आज जब लोकल के लिए वोकल होने की बात कर रहे हैं, मुझे खुशी है कि हमारा मीडिया इस संकल्प को एक बड़े अभियान की शक्ल दे रहा है, साथियों, हमें अपने इस विजन को और व्यापक करने की जरूरत है। 
पीएम मोदी ने स्वच्छ भारत, उज्जवला गैस योजना और जल जीवन मिशन जैसी सरकारी योजनाओं के बारे में जागरूकता फैलाने और कोरोना के खिलाफ जंग में मीडिया की भूमिका की सराहना की। उन्होंने कहा कि मीडिया द्वारा सरकार की आलोचना स्वाभाविक है और इससे लोकतंत्र मजबूत हुआ है। पीएम ने कोरोना महामारी का भी जिक्र किया और उम्मीद जतायी कि देश जल्दी ही ये लड़ाई जीत लेगा।
राजस्थान के सभी इलाकों के वास्तुशिल्प और सांस्कृतिक विरासत को प्रदर्शित करने वाले पत्रिका गेट का निर्माण जयपुर में जवाहरलाल नेहरू मार्ग पर समाचारपत्र समूह 'पत्रिका' ने कराया है। इसी समूह के प्रमुख ने दोनों पुस्तकें लिखी हैं जिनका विमोचन पीएम ने किया।  इस मौके पर पीएम ने वेदों का भी जिक्र किया और कहा कि हमारे वेद, हमारी संस्कृति के साथ ही विश्वभर के लिए है।  उन्होंने कहा कि  वेद और वेदान्त में सृष्टि और विज्ञान का भी दर्शन है और इसने दुनिया के तमाम वैज्ञानिकों  को आकर्षित किया है, ।
