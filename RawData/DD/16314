शनिवार को थोड़ी राहत के बाद राष्ट्रीय राजधानी क्षेत्र में वायु गुणवत्ता का स्तर फिर बना गंभीर, ऐतियात के तौर पर गुरूग्राम में सभी सरकारी और निजी स्कूल आज भी रहेंगे बंद, दिल्ली सरकार ऑड-ईवन पर एनजीटी में पुनर्विचार याचिका करेगी दायर। 
 दिल्‍ली में ऑड-ईवन लागू होगा या नहीं इसका आज फैसला हो सकता है. शनिवार को नेशनल ग्रीन ट्रिब्यूनल (एनजीटी) के महिलाओं और दो पहिया वाहनों को ऑड-ईवन के दौरान छूट नहीं देने के फैसले के बाद दिल्‍ली सरकार ने अपना फैसला वापस ले लिया था. वहीं इस मामले में दिल्‍ली सरकार सोमवार को एनजीटी में पुनर्विचार याचिका दाखिल करेगी. इस याचिका में दिल्‍ली सरकार महिलाओं और दो पहिया वाहनों को छूट देने की मांग करेगी. 
अगर एनजीटी दिल्‍ली सरकार की पुनर्विचार याचिका स्‍वीकार करता है तो दिल्‍ली सरकार मंगलवार से ऑड-ईवन दोबारा से लागू कर सकती है. दिल्ली सरकार के सूत्रों के मुताबिक, ऑड-ईवन के दौरान दो पहिया वाहन पर रोक लगने से करीब 35 लाख यात्रियों का एक्स्ट्रा बोझ बढ़ जाता, जिसके लिए उनके पास कोई तंत्र मौजूद नहीं है. 
