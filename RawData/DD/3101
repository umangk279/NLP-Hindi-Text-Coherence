भारत ने न्यूज़ीलैंड को पांच मैच की टी-20 सीरीज़ के पांचवें और अंतिम मुक़ाबले में सात रन से हरा दिया. इसके साथ ही भारत ने सीरीज़ 5-0 से अपने नाम कर ली. 
भारत ने पहले बल्लेबाज़ी करते हुए न्यूज़ीलैंड के सामने जीत के लिए 164 रन का लक्ष्य रखा. जवाब में न्यूज़ीलैंड 20 ओवर में 9 विकेट के नुकसान पर 156 रन ही बना सकी. कीवी टीम के लिए टिम साइफर्ट और रॉस टेलर ने अर्द्धशतकीय पारी खेली. हालांकि इनके अलावा और कोई बल्लेबाज़ टिककर नहीं खेल सके.
अंतिम ओवर में ईश सोढ़ी ने कुछ अच्छे हाथ दिखाए लेकिन ये मैच जीतने के लिए काफी नहीं था. मैच में तीन विकेट लेने वाले जसप्रीत बुमराह को प्लेयर ऑफ द मैच चुना गया. वहीं पूरी सीरीज़ में बल्ले से शानदार प्रदर्शन करने वाले लोकेश राहुल को प्लेयर ऑफ द सीरीज़ चुना गया.
इससे पहले भारत ने टॉस जीता और पहले बल्लेबाज़ी करने का फैसला किया. संजू सैमसन 2 रन बनाकर आउट हुए. इसके बाद लोकेश राहुल और रोहित शर्मा के बीच 88 रन की अच्छी साझेदारी देखने को मिली. राहुल ने 33 गेंद में 45 रन की तेज़ तर्रार पारी खेली. वहीं रोहित शर्मा ने अर्द्धशतक पूरा करने में कामयाबी पाई. रोहित 60 रन बनाकर रिटायर्ड हर्ट हुए.
इसके बाद रन रेट थोड़ा धीमा हो गया और भारतीय टीम 20 ओवर में 3 विकेट पर 163 रन ही बना सकी. इस मैच के लिए भारतीय टीम में कप्तान विराट कोहली की जगह पर रोहित शर्मा को शामिल किया गया था.
