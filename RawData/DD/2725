दिल्ली के जीवन अपनी पटरी पर लौटती दिख रही है, लेकिन तमाम ऐजेंसियां इस बात को लेकर चौकन्नी हैं कि अफवाहें और फेक न्यूज़ पर लगाम लगी रहे। दिल्ली पुलिस का भी कहना है कि दिल्ली में स्थिति सामान्य है और वरिष्ठ अधिकारी हालात की निगरानी कर रहे हैं। इस बीच उत्तर-पूर्वी दिल्ली में टाली गई केंद्रीय माध्यमिक शिक्षा बोर्ड यानी CBSE की 10वीं और 12वीं की परीक्षाएं तय समय के अनुसार आज से फिर शुरू हो गईं जहां छात्रों की 98% से अधिक उपस्थिति दर्ज की गई। 
दुकानें भी खुल रही हैं। उत्तर पूर्वी दिल्ली के किसी भी इलाके से हिंसा की कोई सूचना नहीं है। जाफराबाद, मौजपुर, बाबरपुर, चांद बाग, शिव विहार, भजनपुरा, यमुना विहार और मुस्तफाबाद में बड़ी संख्या में सुरक्षा बलों की तैनाती है। पुलिस लोगों से शांति की अपील कर रही है।
सुरक्षा बलों की भारी तैनाती के बीच सोमवार को बोर्ड परीक्षाओं में बैठे। उत्तर पूर्वी दिल्ली के हिंसा प्रभावित इलाकों में 92 प्रतिशत से ज्यादा विद्यार्थियों ने अपनी बोर्ड परीक्षाएं दीं। पुलिस ने सुरक्षा के लिए पूरे इंतजाम किए।
12वीं कक्षा के छात्रों का भौतिक विज्ञान का और 10वीं कक्षा के विद्यार्थियों का संगीत का पेपर था। खजूरी खास में बोर्ड की परीक्षा  देने आए स्टूडेंटस् का वेलकम पुलिस ने गुलाब का फूल देकर किया और पेपर के लिए उन्हें 'All The Best' भी कहा!  
सीबीएसई ने कहा कि वह उन छात्रों के लिए फिर से परीक्षा लेने को तैयार है जो हिंसा के कारण डेट शीट के मुताबिक इम्तिहान नहीं दे सके। उधर हिंसा थमने के बाद पीडित लोगों को मदद पहुंचाने का काम जारी है । दिल्ली सरकार ने  उत्तर पूर्वी दिल्ली में हुई हिंसा में जान गवांने वाले आईबी के कर्मचारी के परिवार को एक करोड़ रुपये की सम्मान राशि देने का ऐलान किया।  वहीं खजूरी खास में हुई हिंसा के दौरान सीमा सुरक्षा बल के जिस जवान का घर भीड़ ने जला दिया था उन्हें बीएसएफ ने 10 लाख रुपए की मदद सौंपी है।  बीएसएफ हेडक्वार्टर में मोहम्मद अनीस  को 10 लाख रुपए का चेक सौंपा गया। बीएसएफ उनके घर का पुनर्निर्माण भी कराएगी।
दंगों में कुछ स्कूल भी जल गए थे उन्हें भी बनाने का काम जारी है ताकि जल्दी से जल्दी कक्षाएं शुरु हो सकें और छात्रों का नुकसान न हो।
इस बीच दिल्ली उच्च न्यायालय ने सोमवार को पुलिस को उत्तरपूर्वी दिल्ली में हिंसा प्रभावित लोगों के पुनर्वास एवं उपचार के लिए उठाए गए कदमों पर स्थिति रिपोर्ट दायर करने का निर्देश दिया। अदालत ने दिल्ली पुलिस को अदालत के 26 फरवरी के आदेश के अनुपालन में उसके द्वारा उठाए गए कदमों पर एक रिपोर्ट दायर करने के निर्देश दिए हैं। इस आदेश में पीड़ितों के पुनर्वास के लिए कुछ निर्देश जारी किए गए थे।  अदालत ने मामले में अगली सुनवाई 30 अप्रैल तय की है। वहीं सुप्रीम कोर्ट उस याचिका पर सुनवाई के लिए सहमत हो गया है जिसमें दिल्ली हिंसा को कथित तौर पर भड़काने वाले नफरती भाषणों के लिए नेताओं के खिलाफ प्राथमिकी दर्ज करने का अनुरोध किया गया है। प्रधान न्यायाधीश एस ए बोबडे की अध्यक्षता वाली पीठ दंगा पीड़ितों की ओर से दायर याचिका पर चार मार्च को सुनवाई करने को सहमत हुई।
सामान्य होते हालात के बीच दिल्ली पुलिस अफवाह फैलाने वालों से सख्ती से निपट रही है। रविवार शाम दिल्ली के कई इलाकों में कल अफवाहों का दौर चला जिससे अफरातफरी मच गयी। दिल्ली पुलिस ने इन अफवाहों पर ध्यान ना देने की अपील की है  साथ ही लोगों से अपने क्षेत्रों में शांति और सौहार्द बनाए रखने की बात कही है। पुलिस का कहना है कि सोशल मीडिया पर नज़र रखी जा रही है और ग़लत खबरें फैलाने वालों पर कड़ी कार्यवाही की जाएगी।
