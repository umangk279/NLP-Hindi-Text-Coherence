पुलवामा आतंकी हमले में आरोपियों के ख़िलाफ़ एनआईए ने दाख़िल की चार्जशीट। 19 को बनाया आरोपी। मसूद अजहर को बनाया मुख्य आरोपी। भारत ने संयुक्त राष्ट्र में खोली पाकिस्तान के पांच बड़े दावों की पोल। पाकिस्तान ने खुद को बताया था आतंकवाद का शिकार, भारत ने कहा नाटक छोड़े पाकिस्कतान, एशिया में आतंकवाद फ़ैलाने के लिए है ज़िम्मेदार. 
राष्ट्रीय जांच एजेंसी यानी NIA ने मंगलवार को पुलवामा हमले पर अपनी 13,500 पन्‍नों की चार्जशीट दायर कर दी है।  जम्मू की विशेष अदालत में पेश चार्जशीट में पाकिस्तान की सरजमीं पर रची गयी इस आतंकी साजिश का पूरा कच्‍चा चिट्ठा है। एनआईए ने चार्जशीट में पाकिस्तान में छिपे बैठे हमले के मास्टरमाइंड जैश-ए-मोहम्मद के सरगना मसूद अजहर समेत 19 को आरोपी बनाया गया है। इन 19 आरोपियों में से सात गिरफ्तार हो चुके हैं जबकि एक फिदायीन समेत 6 को सुरक्षा एजेंसियों ने ढेर कर दिया। इसके अलावा 6 भगोड़े आतंक के आकाओं का नाम भी चार्जशीट में है। हमले की साजिश रचने और आतंकियों को प्रशिक्षण तथा संसाधन देने के लिए मसूद अजहर के भाई रऊफ असगर और अम्मार अल्वी का नाम भी चार्जशीट में शामिल हैं। एजेंसी ने बताया है कि पाकिस्तान में बैठे लोगों ने पाक की सरपरस्ती में ही चलने वाले आतंकी संगठन जैश ए मोहम्मद और उसके सरगना मसूद अजहर ने  इस हमले की योजना बनाई थी। चार्जशीट से पता चलता है कि मसूद ने इस काम में अपने चचेरे भाइयों को भी लगाया. हमले के लिए जैश के प्रशिक्षण शिविर मे आतंकियों को ट्रेनिंग दी गयी और तस्करी के जरिए विस्फोटक लाया गया ।
इसके बाद एक फिदायीन तैयार किया गया जिसने पुलवामा में हमले को अंजाम दिया। हमले के बाद ही मामले की जांच का काम एनआईए को दे दिया गया था । उसने तमाम इलेक्ट्रानिक सबूतों के साथ ही आतंकवादियों और उनके समर्थकों से पूछताछ के आधार पर ही साजिश का खुलासा किया है । चार्जशीट में शामिल 19 आरोपियों के नाम पाकिस्तान में रहने वाले आतंकवादी संगठन जैश-ए-मोहम्मद प्रमुख मसूद अजहर , उसका भाई अब्दुल रऊफ असगर, अम्मार अलवी , शाकिर बशीर , इंशा जान , पीर तारिक अहमद शाह , वाएज उल इस्लाम , मोहम्मद अब्बास रादर , बिलाल अहमद , मोहम्मद इकबाल रादर, मोहम्मद इस्माइल , समीर अहमद डार , असहाक अहमद , आदिल अहमद डार, मोहम्मद उमर फारूक , मोहम्मद कामरान अली , सज्जाद अहमद भट्ट , मुदस्सर अहमद खान , और कारी यासिर शामिल हैं। चार्जशीट से साफ है कि पाकिस्तान ने भारत में अशांति फैलाने के मकसद से  पुलवामा आतंकी हमले की साजिश रची थी। 
पिछले साल 14 फरवरी पुलवामा में विस्फोटकों से भरी गाड़ी के जरिए सीआरपीएफ के काफिले पर हमला किया था । इस हमले में 40 सैनिकों की शहादत से पूरे देश की आंखें नम हो गयी थी। हमले के बाद ही प्रधानमंत्री मोदी ने साफ कर दिया था कि जिम्मेदार लोगों को बख्शा नहीं जाएगा । कुछ दिन बाद ही भारत ने एयर स्ट्राइक के जरिए हमले का बदला लिया और कई आतंकी प्रशिक्षण शिविर तबाह कर दिए और ढेरों आतंकी मारे गए। तब से लेकर जम्मू कश्मीर में आतंकियों के खिलाफ सुरक्षा बल बड़ा अभियान चलाए हुए हैं । केवल इस साल ही जम्मू कश्मीर में करीब डेढ सौ आतंकी मारे जा चुके हैं और ये अभियान जारी है।
