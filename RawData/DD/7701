दो सरकारी बैंकों विजया बैंक और देना बैंक का बैंक ऑफ बड़ौदा में विलय हो गया है. यह विलय 1 अप्रैल, 2019 से प्रभावी है.  
विलय के बाद अब देशभर में बैंक ऑफ बड़ौदा की 9,500 शाखाएं, 13 हज़ार 400 एटीएम और 85 हज़ार से अधिक कर्मचारी होंगे. बैंक अब 12 करोड़ से अधिक ग्राहकों को अपनी सेवाएं देगा. इसके साथ ही बैंक ऑफ बड़ौदा अब देश का तीसरा सबसे बड़ा बैंक बन गया है.
रिजर्व बैंक ने शनिवार को एक बयान में कहा था कि विजया बैंक और देना बैंक के उपभोक्ताओं को 1 अप्रैल से बैंक ऑफ बड़ौदा का माना जाएगा. केंद्र सरकार ने अतिरिक्त खर्च की भरपाई के लिए बैंक ऑफ बड़ौदा को 5,042 करोड़ रुपये देने का पिछले हफ्ते निर्णय लिया था.
