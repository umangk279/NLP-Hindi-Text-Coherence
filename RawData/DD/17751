'मन की बात' के 34वीं संस्करण में प्रधानमंत्री नरेंद्र मोदी ने देशवासियों से साझा किए अपने विचार। प्रधानमंमत्री के वक्तव्य का मूल पाठ: 
 ‘मन की बात’ (34वीं कड़ी)
मेरे प्यारे देशवासियों, नमस्कार । मनुष्य का मन ही ऐसा है कि वर्षाकाल मन के लिए बड़ा लुभावना काल होता है । पशु, पक्षी, पौधे, प्रकृति - हर कोई वर्षा के आगमन पर प्रफुल्लित हो जाते हैं । लेकिन कभी-कभी वर्षा जब विकराल रूप लेती है, तब पता चलता है कि पानी की विनाश करने की भी कितनी बड़ी ताक़त होती है । प्रकृति हमें जीवन देती है, हमें पालती है, लेकिन कभी-कभी बाढ़, भूकम्प जैसी प्राकृतिक आपदाएँ, उसका भीषण स्वरुप, बहुत विनाश कर देता है । बदलते हुए मौसम चक्र और पर्यावरण में जो बदलाव आ रहा है उसका बड़ा ही negative impact भी हो रहा है।
GST के लागू हुए क़रीब एक महीना हुआ है और उसके फ़ायदे दिखने लगे हैं । और मुझे बहुत संतोष होता है, खुशी होती है जब कोई ग़रीब मुझे चिट्ठी लिखकर के कहता है कि GST के कारण एक ग़रीब की ज़रुरत की चीजों में कैसे दाम कम हुए हैं, चीजें कैसे सस्ती हुई हैं । अगर north-east, दूर-सुदूर, पहाड़ों में, जंगलों में रहने वाला कोई व्यक्ति चिट्ठी लिखता है कि शुरू में डर लगता था कि पता नहीं क्या है! लेकिन अब जब मैं उसमें सीखने समझने लगा तो मुझे लगता है, पहले से ज्यादा आसान हो गया काम । व्यापार और आसान हो गया । और सबसे बड़ी बात है, ग्राहकों का व्यापारी के प्रति भरोसा बढ़ने लगा है । अभी मैं देख रहा था कि transport and logistic sector पर कैसे GST का impact पड़ा । कैसे अब ट्रकों की आवाजाही बढ़ी है । दूरी तय करने में समय कैसे कम हो रहा है । highways clutter free हुए हैं ।  ट्रकों की गति बढ़ने के कारण pollution भी कम हुआ है । सामान भी बहुत जल्दी से पहुँच रहा है । ये सुविधा तो है ही लेकिन साथ-साथ आर्थिक गति को भी इससे बल मिलता है । पहले अलग-अलग tax structure होने के कारण transport and logistics sector का अधिकतम resources paperwork maintain करने में लगता था और उसको हर state के अन्दर अपने नये-नये warehouse बनाने पड़ते थे ।
	मेरे प्यारे देशवासियों, अगस्त महीना क्रांति का महीना होता है । सहज रूप से ये बात हम बचपन से सुनते आए हैं और उसका कारण है, 1 अगस्त, 1920 – ‘असहयोग आन्दोलन’ प्रारंभ हुआ । 9 अगस्त, 1942 – ‘भारत छोड़ो आन्दोलन’ प्रारंभ हुआ जिसे ‘अगस्त क्रांति’ के रूप में जाना जाता है और 15 अगस्त, 1947 - देश आज़ाद हुआ । एक प्रकार से अगस्त महीने में अनेक घटनाएँ आज़ादी की तारीख़ के साथ विशेष रूप से जुड़ी हुई हैं । इस वर्ष हम, ‘भारत छोड़ो’ ‘Quit India Movement’ इस आन्दोलन की 75वीं वर्षगाँठ मनाने जा रहे हैं । लेकिन बहुत कम लोग इस बात को जानते हैं कि ‘भारत छोड़ो’ - ये नारा डॉ. यूसुफ़ महर अली ने दिया था । हमारे नई पीढ़ी को जानना चाहिए कि 9 अगस्त, 1942 को क्या हुआ था ।
	‘अहसयोग आन्दोलन’ और ‘भारत छोड़ो आन्दोलन’ 1920 और 1942 महात्मा गाँधी के दो अलग-अलग रूप दिखाई देते हैं । ‘अहसयोग आन्दोलन’ के रूप-रंग अलग थे और forty two की वो स्थिति आई, तीव्रता इतनी बढ़ गई कि महात्मा गाँधी जैसे महापुरुष ने ‘करो या मरो’ का मंत्र दे दिया । इस सारी सफलता के पीछे जन-समर्थन था, जन-सामर्थ्य था, जन-संकल्प था, जन-संघर्ष था । पूरा देश एक होकर के लड़ रहा था । और मैं कभी-कभी सोचता हूँ अगर इतिहास के पन्नों को थोड़ा जोड़ करके देखें, तो भारत का पहला स्वतंत्रता संग्राम 1857 में हुआ । 1857 से प्रारंभ हुआ स्वतंत्रता संग्राम 1942 तक हर पल देश के किसी न किसी कोने में चलता रहा । इस लम्बे कालखंड ने देशवासियों के दिल में आज़ादी की ललक पैदा कर दी । हर कोई कुछ-न-कुछ करने के लिए प्रतिबद्ध हो गया । पीढ़ियाँ बदलती गई लेकिन संकल्प में कोई कमी नहीं आई । लोग आते गए, जुड़ते गए, जाते गए, नये आते गए, नये जुड़ते गए और अंग्रेज सल्तनत को उखाड़ करके फेंकने के लिए देश हर पल प्रयास करता रहा । 1857 से 1942 तक की इस परिश्रम ने, इस आन्दोलन ने एक ऐसी स्थिति पैदा की, कि 1942 इसकी चरम सीमा पर पहुँचा और ‘भारत छोड़ो’ का ऐसा बिगुल बजा कि 5 वर्ष के भीतर-भीतर 1947 में अंग्रेजों को जाना पड़ा । 1857 से 1942 - आज़ादी की वो ललक जन-जन तक पहुँची । और 1942 से 1947 - पाँच साल, एक ऐसा जन-मन बन गया संकल्प से सिद्धि के पाँच निर्णायक वर्ष के रूप में सफलता के साथ देश को आज़ादी देने का कारण बन गए । ये पाँच वर्ष निर्णायक वर्ष थे ।
मेरे प्यारे देशवासियों, 15 अगस्त, देश के प्रधान सेवक के रूप में मुझे लाल किले से देश के साथ संवाद करने का अवसर मिलता है I मैं तो एक निमित्त मात्र हूँ I वहाँ वो एक व्यक्ति नहीं बोलता है I लाल किले से सवा-सौ करोड़ देशवासियों की आवाज गूँजती है I उनके सपनों को शब्दबद्ध करने की कोशिश होती है और मुझे खुशी है कि पिछले 3 साल से लगातार 15 अगस्त निमित्त देश के हर कोने से मुझे सुझाव मिलते हैं कि मुझे 15 अगस्त पर क्या कहना चाहिए? किन मुद्दों को लेना चाहिए? इस बार भी मैं आपको निमंत्रित करता हूँ I MyGov पर या तो NarendraModiApp पर आप अपने विचार मुझे जरुर भेजिये I मैं स्वयं ही उसे पढ़ता हूँ और 15 अगस्त को जितना भी समय मेरे पास है, उसमें इसको प्रकट करने का प्रयास करूँगा I पिछले 3 बार के मुझे मेरे 15 अगस्त के भाषणों में एक शिकायत लगातार सुनने को मिली है कि मेरा भाषण थोड़ा लम्बा हो जाता है I इस बार मैंने मन में कल्पना तो की है कि मैं इसे छोटा करूँ I ज्यादा से ज्यादा 40-45-50 मिनट में पूरा करूँ I मैंने, मेरे लिए नियम बनाने की कोशिश की है पता नहीं मैं कर पाऊँगा कि नहीं कर पाऊँगा I लेकिन मैं इस बार कोशिश करने का इरादा रखता हूँ कि मैं मेरा भाषण छोटा कैसे करूँ? देखते हैं सफलता मिलती है कि नहीं मिलती है I
मैं देशवासियों, एक और भी बात आज करना चाहता हूँ । भारत की अर्थव्यवस्था में एक सामाजिक अर्थशास्त्र है । और उसको हमने कभी भी कम नही आँकना चाहिए । हमारे त्योहार, हमारे उत्सव, वो सिर्फ़ आनंद-प्रमोद के ही अवसर हैं, ऐसा नहीं है । हमारे उत्सव, हमारे त्योहार एक सामाजिक सुधार का भी अभियान है । लेकिन उसके साथ-साथ हमारे हर त्योहार, ग़रीब से ग़रीब की आर्थिक ज़िन्दगी के साथ सीधा सम्बन्ध रखते हैं । कुछ ही दिन के बाद रक्षाबंधन, जन्माष्टमी उसके बाद गणेश उत्सव, उसके बाद चौठ चन्द्र, फिर अनंत चतुर्दशी, दुर्गा पूजा, दिवाली एक-के-बाद, एक-के-बाद-एक और यही समय है जब ग़रीब के लिए, आर्थिक उपार्जन के लिए अवसर मिलता है । और इस त्योहारों में एक सहज स्वाभाविक आनंद भी जुड़ जाता है । त्योहार, रिश्तों में मिठास, परिवार में स्नेह, समाज में भाईचारा लाते हैं । व्यक्ति और समाज को जोड़ते हैं । व्यक्ति से समष्टि तक की एक सहज यात्रा चलती है । अहम् से वयम की ओर जाने का एक अवसर बन जाती है । जहाँ तक अर्थव्यवस्था का सवाल है राखी के कई महीनों पहले से सैकड़ों परिवारों में छोटे-छोटे घरेलू उद्योगों में राखियाँ बनाना शुरू हो जाती हैं । खादी से लेकर के रेशम के धागों की न जाने कितनी तरह की राखियाँ और आजकल तो लोग home made राखियों को ज्यादा पसंद करते हैं । राखियाँ बनाने वाले, राखियाँ बेचने वाले, मिठाई वाले हज़ारों सैकड़ों का व्यवसाय एक त्योहार के साथ जुड़ जाता है । हमारे अपने ग़रीब, भाई-बहन, परिवार इसी से तो चलते हैं । हम दीपावली में दीप जलाते हैं, सिर्फ़ वो प्रकाश पर्व ऐसा ही नहीं है, वो सिर्फ़ त्योहार है घर का सुशोभन है ऐसा नहीं है, उसका सीधा-सीधा सम्बन्ध छोटे-छोटे मिट्टी के दीये   बनाने वाले उन ग़रीब परिवारों से है । लेकिन जब आज मैं त्योहारों और त्योहार के साथ जुड़े ग़रीब के अर्थव्यवस्था की बात करता हूँ, तो साथ-साथ मैं पर्यावरण की भी बात करना चाहता हूँ ।
मैंने देखा है कि कभी-कभी मैं सोचता हूँ कि मुझसे भी देशवासी ज्यादा जागरूक हैं, ज्यादा सक्रिय हैं । पिछले एक महीने से लगातार पर्यावरण के प्रति सज़ग नागरिकों ने मुझे चिट्ठियाँ लिखी हैं । और उन्होंने आग्रह किया है कि आप गणेश चतुर्थी में eco-friendly गणेश की बात समय से पहले बताइये ताकि लोग मिट्टी के गणेश की पसंद पर अभी से योजना बनाएँ । मैं सबसे पहले तो ऐसे जागरूक नागरिकों का आभारी हूँ । उन्होंने मुझे आग्रह किया है कि मैं समय से पहले इस विषय पर कहूँ । इस बार सार्वजनिक गणेश उत्सव का एक विशेष महत्व है । लोकमान्य तिलक जी ने इस महान परम्परा को प्रारंभ किया था । ये वर्ष सार्वजनिक गणेश-उत्सव का 125वाँ वर्ष है । सवा-सौ वर्ष और सवा-सौ करोड़ देशवासी लोकमान्य तिलक जी ने जिस मूल भावना से समाज की एकता और समाज की जागरूकता के लिए, सामूहिकता के संस्कार के लिए, सार्वजनिक गणेश-उत्सव प्रारंभ किया था । हम फिर से एक बार गणेश-उत्सव के इस वर्ष में निबंध स्पर्द्धाएँ करें, चर्चा सभाएँ करें, लोकमान्य तिलक के योगदान को याद करें । और फिर से तिलक जी की जो भावना थी, उस दिशा में हम सार्वजनिक गणेश-उत्सव को कैसे ले जाएँ । उस भावना को हम फिर से कैसे प्रबल बनायें और साथ-साथ पर्यावरण की रक्षा के लिए eco-friendly गणेश, मिट्टी से बने हुए ही गणेश, ये हमारा संकल्प रहे और इस बार तो मैंने बहुत जल्दी कहा है । मुझे जरुर विश्वास है कि आप सब मेरे साथ जुड़ेंगे और इस से लाभ ये होगा कि हमारे जो ग़रीब कारीगर हैं, ग़रीब जो कलाकार हैं, जो मूर्तियाँ बनाते हैं उनको रोज़गार मिलेगा, ग़रीब का पेट भरेगा । आइये हम हमारे उत्सवों को ग़रीब के साथ जोड़ें, ग़रीब की अर्थव्यवस्था के साथ जोड़ें, हमारे त्योहार का आनंद, ग़रीब के घर का आर्थिक त्योहार बन जाए, आर्थिक आनंद बन जाए - ये हम सब का प्रयास रहना चाहिये । मैं सभी देशवासियों को आने वाले अनेक विविध त्योहारों के लिए, उत्सवों के लिए, बहुत-बहुत शुभकामनायें देता हूँ । 
	मेरे प्यारे देशवासियों, हम लोग लगातार देख रहे हैं कि शिक्षा का क्षेत्र हो, आर्थिक क्षेत्र हो, सामाजिक क्षेत्र हो, खेल-कूद हो - हमारी बेटियाँ देश का नाम रोशन कर रही हैं । नई-नई ऊँचाइयाँ प्राप्त कर रही हैं । हम देशवासियों को हमारी बेटियों पर गर्व हो रहा है, नाज़ हो रहा है । अभी पिछले दिनों हमारी बेटियों ने महिला क्रिकेट विश्व कप में शानदार प्रदर्शन किया । मुझे इसी सप्ताह उन सभी खिलाड़ी बेटियों से मिलने का मौका मिला, उनसे बातें करके मुझे बहुत अच्छा लगा लेकिन मैं अनुभव कर रहा था कि world cup जीत नहीं पाई, इसका उन पर बड़ा बोझ था । उनके चहरे पर भी उसका दबाव था, तनाव था उन बेटियों को मैंने कहा और मैंने मेरा एक अलग मूल्यांकन दिया । मैंने कहा - देखिये आजकल media का ज़माना ऐसा है कि अपेक्षायें इतनी बढ़ा दी जाती हैं, इतनी बढ़ा दी जाती हैं और जब सफ़लता नहीं मिलती है तो वो आक्रोश में परिवर्तित भी हो जाती है । हमने कई ऐसे खेल देखे हैं कि भारत के खिलाड़ी अगर विफ़ल हो गए तो देश का गुस्सा उन खिलाड़ियों पर टूट पड़ता है । कुछ लोग तो मर्यादा तोड़ करके कुछ ऐसी बातें बोल देते हैं, ऐसी चीज़े लिख देते हैं, बड़ी पीड़ा होती है । लेकिन पहली बार हुआ कि जब हमारी बेटियाँ विश्व कप में सफ़ल नहीं हो पायीं तो सवा-सौ करोड़ देशवासियों ने उस पराजय को अपने कंधे पर ले लिया । ज़रा-सा भी बोझ उन बेटियों पर नहीं पड़ने दिया, इतना ही नहीं इन बेटियों ने जो किया, उसका गुणगान किया, उनका गौरव किया । मैं इसे एक सुखद बदलाव देखता हूँ और मैंने इन बेटियों को कहा कि आप देखिये ऐसा सौभाग्य सिर्फ़ आप ही लोगों को मिला है आप मन में से निकाल दीजिये कि आप सफ़ल नहीं हुए हैं । मैच जीते या न जीते, आप ने सवा-सौ करोड़ देशवासियों को जीत लिया है । सचमुच में हमारे देश की युवा-पीढ़ी ख़ासकर के हमारी बेटियाँ सचमुच में देश का नाम रोशन करने के लिए बहुत कुछ कर रही हैं । मैं फिर से एक बार देश की युवा-पीढ़ी को विशेषकर के हमारी बेटियों को ह्रदय से बहुत-बहुत बधाई देता हूँ । शुभकामनायें देता हूँ ।
	मेरे प्यारे देशवासियों, फिर एक बार स्मरण करवाता हूँ । अगस्त क्रान्ति को फिर एक बार स्मरण करा रहा हूँ । 9 अगस्त को फिर एक बार स्मरण करा रहा हूँ । 15 अगस्त को फिर एक बार स्मरण करा रहा हूँ । 2022 आज़ादी के 75 साल, हर देशवासी संकल्प करे, हर देशवासी संकल्प को सिद्ध करने का 5 साल का road map तैयार करे । हम सबको देश को नयी ऊँचाइयों पर पहुँचाना है, पहुँचाना है और पहुँचाना है । आओ, हम मिल करके चलें, कुछ-न-कुछ करते चलें । देश का भाग्य, भविष्य उत्तम हो के रहेगा, इस विश्वास के साथ आगे बढ़ें । बहुत-बहुत शुभकामनायें । धन्यवाद । 
