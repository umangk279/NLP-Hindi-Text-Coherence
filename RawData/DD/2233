संयुक्त राष्ट्र महासभा के 193 सदस्य देशों ने सर्वसम्मति से प्रस्ताव पारित कर मांग की है कि कोरोना वायरस से लड़ने के लिए भविष्य में बनने वाले टीकों-दवाओं पर सभी की ‘‘समय पर एवं समान’’ पहुंच हो. 
सोमवार को पारित इस प्रस्ताव में विश्व स्वास्थ्य संगठन के ‘‘नेतृत्व की अहम भूमिका’’ को भी रेखांकित किया गया. डब्ल्यूएचओ को इस वैश्विक महामारी से निपटने के अपने तरीकों के कारण अमेरिका और अन्य देशों की आलोचना का शिकार होना पड़ा है.
मेक्सिको द्वारा तैयार इस प्रस्ताव को अमेरिका ने समर्थन दिया है. इस प्रस्ताव में ‘‘कोविड-19 से निपटने एवं निजी क्षेत्रों समेत सभी क्षेत्रों में समन्वय बढ़ाने के लिए आवश्यक अंतरराष्ट्रीय वैज्ञानिक सहयोग’’ मजबूत करने की आवश्यकता पर बल दिया गया है.
