ईरान द्वारा बगदाद में अमेरिकी ठिकानों पर हमले के एक दिन बाद अमरीकी राष्ट्रपति डोनाल्ड ट्रंप ने किया देश को संबोधित, कहा ईरान के हमले में नहीं गई किसी अमरीकी की जान, अमरीका ईरान को कभी नहीं बनाने देगा परमाणु हथियार। 
ईरान द्वारा इराक में अमेरिकी सैन्य ठिकानों पर हमले के एक दिन बाद अमेरिकी राष्ट्रपति डोनाल्ड ट्रंप ने राष्ट्र को संबोधित किया। उन्होंने कहा कि ईरान के हमले में अमेरिका का कोई भी सैनिक हताहत नहीं हुआ है। डोनाल्ड ट्रंप ने ईरान को आतंकवाद से दूर रहने की हिदायत देते हुए और कड़े प्रतिबंध लगाने की चेतावनी दी। 
डोनाल्ड ट्रंप ने साफ तौर पर कहा कि ईरान पर लगे आर्थिक प्रतिबंध तब तक जारी रहेंगे जब तक ईरान अपने व्यवहार में परिवर्तन नहीं लाता। ट्रंप ने अपने संबोधन में साफ कहा है कि अमेरिका के पास कई ताकतवर मिसाइलें हैं लेकिन वह शांति चाहते हैं।  और उनका इस्तेमाल करना नहीं चाहते हैं।
डोनाल्ड ट्रंप ने अमेरिकी हमले में मारे गए ईरान के मेजर जनरल कासिम सुलेमानी को आतंकी बताते हुए कहा कि उन्हें बहुत पहले ही मार देना चाहिए था। ट्रंप ने कहा कि 'हमारी सेना ने दुनिया के शीर्ष आतंकी कासिम सुलेमानी को मारा। उसने कई जघन्य हमलों की साजिश रची। आतंकी संगठन हिज्बुल्लाह को उसने ट्रेनिंग दी थी। मिडिल ईस्ट में उसने आतंकवाद को बढ़ाने का काम किया। 
ट्रंप ने ईरानी नेतृत्व और लोगों को स्पष्ट संदेश देते हुए कहा कि अमेरिका शांति और ईरान का अच्छा भविष्य चाहता हैं। उन्होंने कहा कि मध्य पूर्व में तब तक शांति और स्थायित्व नहीं आ सकता जब तक ईरान हिंसा नहीं छोड़ता।
