सेना में महिलाओं के स्थायी कमीशन पर आज सुप्रीम कोर्ट ने सहमति दे दी है साथ ही कमांड पोस्‍ट के लिए भी महिलाओं को योग्‍य बताया है। सुप्रीम कोर्ट ने दिल्ली हाई कोर्ट के फैसले को बरकरार रखते हुए कहा कि महिलाओं को सेना के 10 विभागों में स्थायी कमीशन दिया जाए। 
देश की सबसे बड़ी अदालत ने सोमवार को देश की आधी आबादी के लिए एक बडा फैसला सुनाया। सर्वोच्च अदालत ने सेना में स्थाई कमीशन पाने से वंचित रह गई महिला अधिकारियों की याचिका पर फैसला सुनाते हुए उनके स्थायी कमीशन का रास्ता साफ कर दिया। इस मामले में दिल्ली हाई कोर्ट के फैसले पर मुहर लगाते हुए सुप्रीम कोर्ट ने केंद्र सरकार को निर्देश दिया है कि वो 3 महीने के भीतर इस फैसले को लागू करें। सुप्रीम कोर्ट का फैसला कॉम्बैट विंग छोड़कर बाकी सभी विंग पर लागू होगा।
जस्टिस डी.वाई चंद्रचूड और जस्टिस अजय रस्तोगी की बेंच ने फैसला सुनाते हुए कहा कि सेना में महिला अधिकारियों की नियुक्ति  विकासवादी प्रक्रिया है। न्यायालय ने कहा कि अतीत में महिला अधिकारियों ने देश का मान बढ़ाया है और सशस्त्र सेनाओं में लैंगिक आधार पर भेदभाव समाप्त करने के लिए सरकार की मानसिकता में बदलाव जरूरी है। पीठ ने कहा कि महिलाओं को सशस्त्र सेनाओं में उनके पुरुष समकक्षों के समान अवसर मिलना चाहिए क्योंकि उनका मत है कि महिलाओं की शारीरिक संरचना का स्थायी कमीशन मिलने से कोई लेना देना नहीं है। न्यायालय ने कहा कि औपनिवेशिक शासन के 70 साल बीत जाने के बाद भी भारतीय सेना में महिला अधिकारियों को समान अवसर देने के प्रति मानसिकता में बदलाव की आवश्यकता है। न्यायालय ने कहा कि महिला अधिकारियों ने देश का सम्मान बढ़ाया है और उन्हें सेना पदक समेत कई वीरता पदक मिल चुके हैं इसलिए सशस्त्र सेनाओं में उनके योगदान को शारीरिक संरचना के आधार पर कमतर आंकना गलत है।
हालांकि कोर्ट ने स्पष्ट किया कि युद्धक भूमिका में महिलाओं की तैनाती नीतिगत विषय है और इससे संबंधित अधिकारियों को निर्णय लेना चाहिए।  
इस फैसले के बाद सेना से जुडी महिला अधिकारियों ने खुशी जाहिर की है।
गौरतलब है कि 2018 में पीएम मोदी ने लाल किले से सेना में महिलाओं के लिए स्थायी कमीशन का एलान किया था ।
इस ऐलान के बाद सरकार ने तेजी से इस पर काम किया और फरवरी 2019 में सरकार ने सेना के 10 विभागों में महिला अधिकारियों को स्थाई कमीशन देने की नीति बनाई थी।
