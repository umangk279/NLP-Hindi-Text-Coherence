भारत और रूस ने कारोबार की साझेदारी को और मजबूत करने की प्रतिबद्धता जाहिर की है. दोनों देशों के बीच सहयोग के परंपरागत क्षेत्रों जैसे रक्षा और ऊर्जा से आगे जाकर 21वीं सदी में नए अवसरों पर एक साथ काम करने की ज़रूरत पर बल दिया गया. भारत के दो दिनों की यात्रा पर आए राष्ट्रपति पुतिन ने मेक इन इंडिया में रूस के सहयोग का वादा किया है. 
रूस और भारत अपनी 71 साल पुरानी दोस्ती को कारोबारी साझेदारी के जरिए और भी मजबूत बनाने पर सहमत हो गए हैं. भारत में दो दिनों की यात्रा पर आए रूस के राष्ट्रपति व्लादिमीर पुतिन ने भारत में परिवहन, ऊर्जा, रक्षा, डिजिटल इकॉनामी के क्षेत्र में निवेश करने का वादा करते हुए कहा कि दोनों देश कारोबार के रास्ते में आने वाली सभी रुकावटों को दूर करेंगे. पुतिन ने कहा कि वे भारत में एक और न्यूक्लियर पॉवर प्लांट बनाने जा रहे हैं.
पीएम मोदी ने भरोसा जताया कि दोनों देश 2025 तक 30 अरब डॉलर के लक्ष्य को आसानी से हासिल कर लेंगे. पीएम मोदी ने रूस के भारत में रक्षा क्षेत्र का औद्योगिक पार्क बनाने और रूस में भारत की ओर से आईटी पार्क बनाने का सुझाव रखा. उन्होंने रूस-भारत के सागरमाला, सड़क परियोजनाओं, मेट्रो रेल परियोजनाओं और पोर्ट सेक्टर में निवेश का आह्वान किया. पीएम ने ये भी सुझाव दिया कि रूस के प्रोविन्स और भारत के राज्यों के बीच में सहयोग को और बढ़ाना चाहिए. आने वाले दिनों में दोनों देशों में चार क्षेत्रों में सहयोग करने के लिए रणनीति पर काम शुरू कर दिया है.
भारत ने रूस के कारोबारियों की मदद के लिए रशिया प्लस के नाम से फोरम बनाया है जो कारोबार के रास्ते में आने वाली रुकावटों को दूर करने के लिए काम करेगा. दोनों देशों के बीच 500 से ज्यादा कारोबारियों ने दिन भर सहयोग वार्ताओँ को अंजाम दिया.
