राजस्थान में विधानसभा सत्र को लेकर राजभवन व सरकार के बीच जारी गतिरोध बुधवार रात समाप्त हो गया. सरकार के संशोधित प्रस्ताव पर राज्यपाल कलराज मिश्र ने विधानसभा सत्र 14 अगस्त से बुलाने को मंजूरी दे दी. 
राजभवन के प्रवक्ता के अनुसार राज्यपाल ने राजस्थान विधानसभा के पांचवें सत्र को मंत्रिमंडल द्वारा भेजे गए 14 अगस्त से आरंभ करने के प्रस्ताव को स्वीकृति दे दी है. राज्यपाल ने सत्र के दौरान कोरोना वायरस संक्रमण से बचाव के लिए आवश्यक प्रबंध किए जाने के मौखिक रूप से निर्देश दिए हैं.
इससे पहले मुख्यमंत्री निवास में सीएम अशोक गहलोत की अध्यक्षता में मंत्रिमंडल की बैठक हुई, जिसमें संशोधित प्रस्ताव को मंजूरी दी गई. इसमें 14 अगस्त से सत्र बुलाने का प्रस्ताव किया गया. इस प्रस्ताव को राजभवन को भेजा गया था.
