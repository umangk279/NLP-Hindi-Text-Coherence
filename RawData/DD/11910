इमाम हुसैन की शहादत की याद में होने वाले आयोजन 'अशरा मुबारक' में प्रधानमंत्री नरेंद्र मोदी ने शिरकत की। यह आयोजन दाऊदी बोहरा समुदाय द्वारा किया जाता है।  
दस दिनों तक चलने वाले अशरा मुबारक़ कार्यक्रम में पैगम्‍बर मुहम्‍मद के नाती इमाम हुसैन की शहादत को याद किया जा रहा है। प्रधानमंत्री नरेंद्र मोदी कल इंदोर में ऐसे ही एक कार्यक्रम में शामिल हुए। यह पहला मौक़ा है जब किसी भी प्रधानमंत्री ने अशरा मुबारक़ कार्यक्रम में शिरकत की। प्रधानमंत्री ने कहा कि बोहरा समाज के लोग विश्व-भर में अपनी पहचान बना रहे हैं। उन्होंने इमाम हुसैन के पवित्र संदेश को अपने जीवन में उतारा है और दुनिया तक उनका पैगाम पहुंचाया है। पीएम ने कहा कि इमाम हुसैन, अमन और इंसाफ के लिए शहीद हो गए थे, उन्होंने अन्याय, अहंकार के विरुद्ध अपनी आवाज़ बुलंद की थी। पीएम ने कहा कि शांति, सद्भाव और राष्ट्र भक्ति में बोहरा समाज की अहम भूमिका है।
प्रधानमंत्री ने कहा कि बोहरा समाज के साथ उनका रिश्ता बहुत ही पुराना है। उन्होंने कहा कि बोहरा समाज स्वास्थ्य और पोषण को लेकर हमेशा ही जागरुक रहा है। उन्होंने कहा कि देश के नव निर्माण के लिए हम मिलकर लगातार आगे बढ़ते रहेंगे। 
