आरबीआई ने अपनी मौद्रिक समीक्षा में रेपो रेट में की चौथाई फीसदी की कमी, रेपो रेट पहुंची छह फीसदी पर, पिछले एक साल का सबसे निचला स्तर, कम हो सकती है आपकी ईएमआई, जीडीपी  की वृद्धि दर के को घटाकर किया 7.2 फीसदी, 2018- 19 की चौथी तिमाही के लिये खुदरा मुद्रास्फीति का पूर्वानूमान 2.4 फीसदी 
बाजार और जानकारों की उम्मीद के मुताबिक ही रिजर्व बैंक ने एक बार फिर से रेपो रेट में कटौती का एलान किया है । गवर्नर शक्तिकांत दास की अध्यक्षता में मौद्रिक नीति समिति की पिछले दो दिन से चल रही बैठक के बाद बृहस्पतिवार को आरबीआई ने मुद्रास्फीति में आई नरमी को देखते हुये लगातार दूसरी बार नीतिगत ब्याज दर में 0.25 प्रतिशत की कटौती का एलान किया । समिति के छह में से चार सदस्यों ने रेपो दर में कटौती का पक्ष लिया। हालांकि, दो सदस्यों ने दर को यथावत रखने का समर्थन किया।
मुख्य ब्याज दर 0.25 प्रतिशत घटाने के बाद छह प्रतिशत पर आ गयी है।  ये  रेपो दर अब पिछले एक साल के निचले स्तर पर पहुंच गयी है।  नई मौद्रिक नीति के तहत रिवर्स रेपो रेट घटकर 5.75 प्रतिशत, जबकि बैंक रेट 6.25 प्रतिशत पर आ गया है। रिजर्व बैंक ने कहा कि मुद्रास्फीति को चार प्रतिशत के दायरे में बरकरार रखने के मध्यावधि के लक्ष्य को हासिल करने के साथ आर्थिक वृद्धि को गति देने के लिये रेपो दर में कटौती की गयी है। इससे पहले रिजर्व बैंक ने सात फरवरी 2019 को भी रेपो दर में 0.25 प्रतिशत की कटौती कर इसे 6.25 प्रतिशत पर ला दिया था। 
रेपो रेट कम करने के फैसले से  बैंकों की रिजर्व बैंक से धन लेने की लागत कम होगी और उम्मीद है कि बैंक इस सस्ती लागत का लाभ आगे अपने ग्राहकों तक भी पहुंचायेंगे। इससे बैंकों से मकान, दुकान और वाहन के लिये कर्ज सस्ती दर पर मिल सकता है।  अपनी समीक्षा में रिजर्व बैंक ने मौद्रिक नीति के रुख को तटस्थ बनाये रखा है। रिजर्व बैंक ने मानसून पर अल नीनो के संभावित असर और वैश्विक आर्थिक परिदृश्य में अनिश्चितता को लेकर चालू वित्त वर्ष में जीडीपी  की वृद्धि दर के पहले के अनुमान को घटाकर 7.2 प्रतिशत कर दिया।  
फरवरी की समीक्षा जीडीपी वृद्धि दर 7.4 प्रतिशत रहने का अनुमान व्यक्त किया था। वित्त वर्ष 2019-20 की पहली छमाही के लिये उसने जीडीपी वृद्धि दर 7.2 से 7.4 प्रतिशत रहने का अनुमान लगाया था। रिजर्व बैंक ने वित्त वर्ष 2018-19 की चौथी तिमाही के लिये खुदरा मुद्रास्फीति का पूर्वानूमान घटाकर 2.4 प्रतिशत कर दिया है।
इस मौके पर आरबीआई  गवर्नर शक्तिकान्त दास ने साफ कहा कि केंद्रीय बैंक डूबे कर्ज के निपटारे के बारे में संशोधित सर्कुलर जल्द जारी करेगा। मौद्रिक नीति समिति ने माना है कि घरेलू अर्थव्यवस्था के समक्ष चुनौती बनी हुई है। अगली मौद्रिक नीति की घोषणा छह जून को होगी। 
