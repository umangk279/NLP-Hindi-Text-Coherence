आईएनएक्स मीडिया मामले में ईडी की याचिका पर पी चिदंबरम को सुप्रीम कोर्ट 26 अगस्त तक गिरफ्तारी से अंतरिम संरक्षण, मामला 26 अगस्त के लिए सूचीबद्ध कर दिया गया। फिलहाल चिदंबरम हिरासत में ही रहेंगे। सीबीआई के मामले में अदालत का हस्तक्षेप नहीं। 
आईएनएक्स मीडिया केस में कांग्रेस नेता और पूर्व केंद्रीय मंत्री पी चिदंबरम की अग्रिम जमानत की याचिका पर सुप्रीम कोर्ट ने शुक्रवार को सुनवाई की। पी चिदंबरम को फिलहाल सोमवार तक सीबीआई हिरासत में ही रहना होगा हालांकि उच्चतम न्यायालय ने चिदंबरम को धनशोधन मामले की जांच कर रही ईडी की गिरफ्तारी से सोमवार तक राहत दे दी है। शुक्रवार को हुई सुनवाई में उच्चतम न्यायालय ने सीबीआई की हिरासत के मामले में हस्तक्षेप करने से इन्कार कर दिया। इसी मामले में दिल्ली की एक अदालत ने पी चिदंबरम को 26 अगस्त तक के लिए सीबीआई की हिरासत में भेजा है। न्यायमूर्ति आर भानुमति और न्यायमूर्ति ए एस बोपन्ना की पीठ ने दोनों ही मामलों को सोमवार, 26 अगस्त को सुनवाई के लिए सूचीबद्ध कर दिया।
सुनवाई के दौरान अभियोजन पक्ष के वकील और सॉलिसिटर जनरल तुषार मेहता और चिदंबरम के पार्टी सहयोगी और अधिवक्ता कपिल सिब्बत और ए एम सिंघवी के बीच जोरदार बहस हुई। तुषार मेहता ने आईएनएक्स मीडिया प्रकरण में प्रवर्तन निदेशालय द्वारा दर्ज धन शोधन के मामले में चिदंबरम को गिरफ्तारी से अंतरिम राहत दिए जाने का पुरजोर विरोध किया। चिदंबरम को सीबीआई ने बुधवार को गिरफ्तार किया था। कांग्रेस नेता को तब गिरफ्तार किया गया था जब वह उच्चतम न्यायालय से राहत पाने में विफल रहे थे। शीर्ष अदालत ने उच्च न्यायालय के आदेश पर रोक लगाने की मांग करने वाली उनकी याचिका पर शुक्रवार को सुनवाई करने का फैसला किया था। गौरतलब है कि गुरुवार को दिल्ली की एक अदालत ने आईएनएक्स मीडिया भ्रष्टाचार मामले में चिदंबरम को चार दिन के लिए सीबीआई की हिरासत में सौंप दिया और कहा कि उनसे हिरासत में पूछताछ न्यायोचित है।
