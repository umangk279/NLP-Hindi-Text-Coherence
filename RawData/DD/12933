इंडोनेशिया की राजधानी जकार्ता के जीकेजी स्टेडियम में एशियाई खेल 2018 की शुरुआत रंगारंग उद्घाटन समारोह के साथ हुई. 
18वें एशियाई खेलों की आधिकारिक शुरुआत की घोषणा इंडोनेशिया के राष्ट्रपति जोको विडोडो ने की. कार्यक्रम की शुरुआत 1,500 कलाकारों ने अपने एकसाथ पारंपरिक नृत्य प्रस्तुत कर की. इसके बाद फ्लैग होस्टिंग सेरेमनी हुई. समारोह के दौरान करीब 4,000 कलाकारों, लोक नर्तकों, गायकों और डांसरों ने स्टेडियम में मौजूद 50,000 से ज्यादा दर्शकों की मौजूदगी में इंडोनेशियाई संस्कृति से दुनिया को रूबरू कराया.
भारतीय दल की अगुआई जेवलिन थ्रोअर नीरज चोपड़ा ने की. नीरज ने कॉमनवेल्थ गेम्स में गोल्ड मेडल जीता था. इन एशियाई खेलों में 45 देशों के करीब 10,000 खिलाड़ी भाग रहे हैं. इनमें भारत के 572 एथलीट्स 36 खेलों में अपनी चुनौती पेश करेंगे.
इस बार एशियाई खेल में 10 नए खेल शामिल किए गए. इन खेलों में पिछली दफा भारतीय दल ने कुल 57 पदक अपने नाम किए थे. इस बार भारतीय दल को इन खेलों में पदक की सबसे ज्यादा उम्मीद कुश्ती, मुक्केबाज़ी, बैडमिंटन, हॉकी, एथलेटिक्स और शूटिंग से है.
