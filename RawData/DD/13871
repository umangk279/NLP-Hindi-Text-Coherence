राष्ट्रव्यापी अभियान 'बेटी बचाओ, बेटी पढ़ाओ' को लेकर राजस्थान के धौलपुर जिले में कई मोटिवेशनल कार्यक्रमों का आयोजन हो रहा है. कार्यक्रम में समाज में बेटियों के प्रति उपेक्षित व्यवहार और लैंगिक असमानता की ओर समाज का ध्यान आकर्षित करने और बेटियों के महत्व के बारे में जागरूकता लाने के लिए कार्यक्रमों का आयोजन किया जा रहा है, जिसका असर अब धरातल पर दिखने लगा है. 
धौलपुर में बेटी बचाओ बेटी पढ़ाओ अभियान के शुभारंभ के बाद जिले के लिंगानुपात में बढ़ोतरी हो रही है. अब तक धौलपुर जिले में जागरूकता का अभाव था तथा लड़कियों को लड़कों के सामने कम आंका जाता था. लेकिन अब समय बदल चुका है तथा प्रथम प्रसव के दौरान भी अब प्रसूताएं लड़कियों के जन्म की दुआएं मांगने लगी हैं. वहीं प्रसूताओं के परिजन लड़कियों के जन्म पर अस्पताल में मिठाई बांटने लगे हैं.
जिले में बेटी बचाओ, बेटी पढ़ाओ अभियान का शुभारंभ 22 जनवरी, 2015 से हुआ है. इस अभियान के बाद लिंगानुपात में गति आई है. धौलपुर जिले को इस अभियान में देश के 100 जिलों के पायलट प्रोजेक्ट में शामिल किया गया था. इस अभियान के दौरान 3 वर्ष में 80 हजार युवाओं को भी जागरूक कर संकल्प दिलाया गया. इसमें इन युवाओं ने बेटियों की रक्षा का प्रण लिया है. इसी अभियान में जिले के एक्सप्रेस क्लब की ओर से विभिन्न कार्यक्रम आयोजित किए जाते हैं इन कार्यक्रमों में दो वर्ष से बालिकाओं के लिए समर्पित क्रिकेट टूर्नामेंट का आयोजन किया जाता है. इस कार्यक्रम में धौलपुर जिले की बेटियां जो देश-विदेश तथा जिले में अपनी प्रतिभा से नाम रोशन कर रही हैं, उन्हें सम्मानित किया जाता है.
इसके अलावा लिंगानुपात में वृद्धि में राज्य सरकार की राजश्री योजना भी कारगर साबित हो रही है. इससे बालिकाओं के जन्म पर प्रोत्साहन राशि दी जाती है.
