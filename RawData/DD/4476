प्रधानमंत्री नरेन्द्र मोदी अपनी दो दिनों की यात्रा पर मंगलवार को ब्राजील के लिए रवाना होंगे। प्रधानमंत्री 14-15 नवंबर को ब्राजील में 11 वें ब्रिक्स सम्मेलन की बैठक में हिस्सा लेंगे। जहां वह इकोनोमिक ग्रोथ फॉर इनोवेटिव फ्यूचर जैसे मुद्दे पर चर्चा में हिस्सा लेंगे। 
भारत से बड़ी संख्या में कारोबार प्रतिनिधियों के शामिल होने की उम्मीद है, खास तौर ब्रिक्स व्यापार मंच के कार्यक्रम में जहां पांच देशों चीन, रूस, भारत, ब्राज़ील और दक्षिण अफ्रीका का कारोबारी समुदाय एकत्र होगा। विदेश मंत्रालय के अनुसार पीएम मोदी इस दौरान द्विपक्षीय बैठक करेंगे। प्रधानमंत्री मोदी छठी बार ब्रिक्स में भाग ले रहे हैं और यह ब्राजील का उनका दूसरा दौरा है। शिखर सम्मेलन के पहले दिन, राष्ट्रपति बोल्सेनरो द्वारा आयोजित गाला डिनर के साथ ही एक दिन का स्वागत समारोह आयोजित किया जाएगा। दूसरे दिन, ब्रिक्स नेता ब्रिक्स व्यापार परिषद से मुलाकात करेंगे।
14 नवंबर को पूर्ण अधिवेशन के अलावा शीर्ष नेताओं की बंद कमरे में होने वाली बैठक में वैश्विक हालातों पर चर्चा होगी। प्रधानमंत्री नरेंद्र मोदी 13 नवंबर को ब्रिक्स व्यापार परिषद के समापन समारोह में भाग लेंगे। इसके साथ ही ब्रिक्स देशों के बीच व्यापार और निवेश संवर्धन एजेंसियों के बीच सहमति पत्रों पर हस्ताक्षर होने की संभावना है जो निवेश को बढ़ाने में मदद करेगा। 
