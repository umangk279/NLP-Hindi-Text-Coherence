एक बड़े फैसले के तहत सुप्रीम कोर्ट ने कहा है कि आपसी सहमति से बनाए गए समलैंगिक संबंध अब अपराध की श्रेणी में नही आएंगे. सुप्रीम कोर्ट की 5 सदस्यीय संविधान पीठ ने एक मत से ये फैसला सुनाया. कोर्ट के इस फैसले के बाद एलजीबीटी समुदाय में जश्न का माहौल है. 
एलजीबीटी समुदाय में जश्न की ये तस्वीरें बता रही हैं कि उन्हें सुप्रीम कोर्ट से कितनी बड़ी खुशी मिली हैं. देश के तमाम हिस्सों से गुरुवार को सुप्रीम कोर्ट के फैसले के बाद ऐसी तस्वीरें देखी गईं.
गुरुवार को देश की नजरें देश की सर्वोच्च अदालत पर टिकीं थी कि वो 158 साल पुरानी भारतीय दंड संहिता की धारा-377 पर क्या फैसला सुनाता है. तकरीबन साढ़े ग्यारह बजे प्रधान न्यायाधीश दीपक मिश्रा की अध्यक्षता वाली पांच सदस्यीय संविधान पीठ ने एक मत से आईपीसी की धारा-377 के उस हिस्से को निरस्त कर दिया, जिसमें परस्पर सहमति से यौन संबंध अपराध था. इस फैसले के साथ ही उच्चतम न्यायालय ने सहमति से दो वयस्कों के बीच बने समलैंगिक यौन संबंध को एक मत से अपराध के दायरे से बाहर कर दिया.
संविधान पीठ ने समलैंगिकों के यौन संबंधों को अपराध के दायरे में रखने वाली धारा-377 के हिस्से को तर्कहीन, सरासर मनमाना और बचाव नहीं किए जाने वाला करार दिया.
कोर्ट के फैसले पर विस्तार से गौर करें तो, संविधान पीठ ने निरस्त कानून को संविधान में मिले समता के अधिकार का उल्लंघन करने वाला करार दिया. न्यायालय ने कहा कि भारतीय दंड संहिता की धारा-377 एलजीबीटी के सदस्यों को परेशान करने का हथियार था, जिसके कारण इससे भेदभाव होता है. अदालत ने कहा कि एलजीबीटी समुदाय को अन्य नागरिकों की तरह समान मानवीय और मौलिक अधिकार हैं. अदालतों को व्यक्ति की गरिमा की रक्षा करनी चाहिए, क्योंकि गरिमा के साथ जीने के अधिकार को मौलिक अधिकार के तौर पर मान्यता दी गई है.
मुख्य न्यायाधीश दीपक मिश्रा ने कहा कि समलैंगिकों के अधिकार भी दूसरे नागरिकों जैसे हैं और हमें एक-दूसरे के अधिकारों का सम्मान करना चाहिए और मानवता दिखानी चाहिए. उन्होंने कहा कि सामाजिक नैतिकता की आड़ में दूसरों के अधिकारों के हनन की अनुमति नहीं दी जा सकती. यौन रुझान को जैविक स्थिति बताते हुए उच्चतम न्यायालय ने कहा कि इस आधार पर किसी भी तरह का भेदभाव मौलिक अधिकारों का उल्लंघन है. सुप्रीम कोर्ट ने हालांकि अपनी व्यवस्था में कहा कि पशुओं ओर बच्चों से संबंधित अप्राकृतिक यौन संबंध स्थापित करने को अपराध की श्रेणी में रखने का कानून पहले जैसा ही लागू रहेगा.
संविधान पीठ ने कई अलग-अलग याचिकाओं पर यह फैसला सुनाया. इन सभी याचिकाओं में दो वयस्कों द्वारा परस्पर सहमति से समलैंगिक यौन संबंध स्थापित करने को अपराध के दायरे से बाहर रखने का अनुरोध करते हुये धारा-377 की संवैधानिक वैधता को चुनौती दी थी.
समलैंगिक यौन संबंधों का मुद्दा पहली बार गैर सरकारी संगठन नाज फाउंडेशन ने 2001 में दिल्ली उच्च न्यायालय में उठाया था. उच्च न्यायालय ने 2009 में अपने फैसले में धारा-377 के प्रावधान को गैरकानूनी करार देते हुए ऐसे रिश्तों को अपराध के दायरे से बाहर कर दिया था. उच्च न्यायालय के इस फैसले को 2013 में उच्चतम न्यायालय ने पलट दिया था. इसके बाद शीर्ष अदालत ने अपने फैसले पर पुनर्विचार के लिए दायर याचिका भी खारिज कर दी थी.
हालांकि शीर्ष अदालत में इस फैसले को लेकर दायर सुधारात्मक याचिकाएं अभी भी लंबित हैं. अदालत ने अपने फैसले में ये भी कहा कि सरकार, मीडिया को उच्चतम न्यायालय के फैसले का व्यापक प्रचार करना चाहिए ताकि एलजीबीटीक्यू समुदाय को भेदभाव का सामना नहीं करना पड़े.
