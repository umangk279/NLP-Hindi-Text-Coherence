प्रधानमंत्री नरेंद्र मोदी के डिजिटल इंडिया के सपने को पूरा करने की दिशा में एक बड़ी कामयाबी सामने आई है। भारत नेट योजना के पहले चरण का काम पूरा हो गया है जिसके तहत 1 लाख ग्राम पंचायतें ब्राडबैंड से जुड़ गईं हैं, साथ ही मार्च 2019 से पहले सभी ढाई लाख पंचायतों को इंटरनेट नेटवर्क से जोड़ने का लक्ष्य रखा गया है। 
सरकार ने कहा है कि एक लाख से भी ज्यादा ग्राम पंचायत डिजिटल सेवाएं मुहैया कराने के लिए पूरी तरह से तैयार है। देश भर में ढ़ाई लाख के करीब ग्राम पंचायत हैं जिनके तहत करीब छह लाख गांव आते है दूरसंचार मंत्री मनोज सिन्हा के मुताबिक, भारत नेट के पहले चरण को लक्ष्य तारीख के मुताबिक पूरा कर लिया गया है।
प्रधानमंत्री नरेंद्र मोदी के डिजिटल इंडिया के सपने को पूरा करने की दिशा में दूरसंचार विभाग ने बडी कामयाबी हासिल की है। सरकार डिजिटल इंडिया के तहत देश भर में इंटरनेट उपलब्ध कराने पर खास जोर देर रही है और उसके इस मकसद को बड़ी कामयाबी भी मिली है। 31 दिसंबर 2017 की तय समयसीमा के अंदर 1 लाख ग्राम पंचायतों को उच्च गति के ऑप्टिकल फाइबर नेटवर्क से जोड़ दिया गया है, ये देश भर को उच्च गति के इंटरनेट नेटवर्क से जोड़ने के भारत नेट प्रोजेक्ट के पहले चरण के तहत किया गया। इस नेटवर्क से देश के करीब ढाई लाख गांवों को ब्रॉडबैंड सेवा मिलेगी, और करीब 20 करोड़ लोगों को इसका फायदा होगा।
दूरसंचार मंत्री मनोज सिन्हा के मुताबिक भारत नेट गांवों में ब्रॉडबैंड सेवा पहुंचाने का दुनिया का सबसे बड़ा प्रोजेक्ट है, और ये प्रधानमंत्री के डिजिटल इंडिया के सपने को साकार करने में महत्वपूर्ण भूमिका निभा रहा है। उन्होंने बताया कि इस प्रोजेक्ट से आने वाले दिनों में परोक्ष और अपरोक्ष रूप से लाखों लोगों को रोजगार मिलेगा।
भारत नेट प्रोजेक्ट के दूसरे चरण को मार्च 2019 तक पूरा करना है, जिसमें दो लाख पचास हजार ग्राम पंचायतों तक ब्रॉडबैंड नेटवर्क पहुंचाने का लक्ष्य है। हालांकि सरकार को उम्मीद है कि ये काम तय समय से पहले पूरा हो जाएगा। मंत्रालय ने साफ कहा है कि दूसरे चरण को समय पर पूरा करने में धन की कमी नहीं होनी चाहिए। कुल मिलाकर ये साफ है कि भारत नेट ग्रामीण भारत में ब्रॉडबैंड और इंटरनेट की दुनियां में एक क्रांतिकारी कदम साबित हो रहा है जिसका भविष्य में विभिन्न क्षेत्रों में दूरगामी और रचनात्मक असर होगा।
