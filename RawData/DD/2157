राष्‍ट्रीय स्‍वयंसेवक संघ के प्रमुख प्रमुख डॉक्‍टर मोहन भागवत ने स्‍वयंसेवकों से कोविड-19 महामारी से पीडि़त सभी लोगों की सहायता के लिए सक्रियता से काम करने को कहा है। 
डॉक्‍टर मोहन भागवत ने कहा कि स्‍वयंसेवकों को भय और रोष से दूर रहकर तथा वातावरण में सकारात्‍मकता बनाये रखते हुए देश की बेहतरी की दिशा में काम करना चाहिए। भागवत नागपुर से वीडियो कांफ्रेंसिंग के जरिये स्‍वयंसेवकों के बौद्धिक सत्र को संबोधित कर रहे थे। उन्‍होंने स्‍वयंसेवकों से महामारी का अंत होने तक राहत कार्य जारी रखने की अपील भी की।
भागवत ने स्‍पष्‍ट किया कि राष्‍ट्र के हित में समाज के सभी वर्गों को मिलकर अपनी भूमिका निभानी चाहिए। उन्‍होंने कहा कि लॉकडाउन के बाद हमारी आर्थिक नीतियों और विकास कार्य राष्‍ट्र निर्माण के अनुरूप होने चाहिए और सरकार को इस संदर्भ में विकास का नया मॉडल विकसित करना चाहिए। उन्‍होंने देश के सभी लोगों से स्‍वदेशी उत्‍पाद अपनाने का अनुरोध किया।
