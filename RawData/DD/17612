जीएसटी काउंसिल ने गाड़ियों पर सेस 15% से बढ़ाकर 25% करने की सिफारिश की है।  
 सरकार इसके लिए कानून बदलने की तैयारी कर रही है। हालांकि, यह बदलाव कब से लागू होगा, इसका फैसला जीएसटी काउंसिल ही करेगी। वस्‍तु और सेवा कर परिषद ने केन्‍द्र को एसयूवी-विशेष उपयोग वाहनों तथा लग्‍जरी और बड़ी कारों पर उपकर 15  से बढ़ाकर 25 प्रतिशत करने के लिए अधिकृत कर दिया है। वित्‍त मंत्रालय ने कहा है कि परिषद ने शनिवार को इस मुद्दे पर विचार किया कि जीएसटी लागू होने के बाद मोटर गाडि़यों पर कर में कमी आई है।
जीएसटी के लागू होने के बाद इनकी कीमतें कम हो गईं थी। जीएसटी के तहत कारों को उच्चतम दर 28% कर की श्रेणी में रखा गया है। इस वर्ग में वस्तुओं वे सेवाओं पर 1-15% तक का उपकर भी लगाया गया है ताकि उससे प्राप्त आय के जरिए जीएसटी में राज्यों को राजस्व में होने वाले नुकसान की भरपाई की जा सके।
अब एसयूवी और बड़ी कारों पर उपकर की दर बढ़ा दी गयी है। वित्त मंत्रालय ने एक बयान में कहा कि जीएसटी के बाद कारों पर कुल कर (जीएसटी और उपकर मिलाकर) जीएसटी से पहले वाली व्यवस्था के मुकाबले शुल्क कम हो गया था। बयान में कहा गया है, ‘‘जीएसटी परिषद ने 5 अगस्त को हुई अपनी 20वीं बैठक में इस मसले विचार किया और केंद्र सरकार से सिफारिश की है कि वह 8702 और 8703 शीर्षक के तहत आने वाले मोटर वाहनों पर अधिकतम उपकर मौजूदा 15% से बढ़ाकर 25% करने के लिए विधायी संशोधन करने का प्रस्ताव रख सकती है।’’ बढ़ा हुआ उपकर कब से प्रभावी होगा, इसका फैसला जीएसटी परिषद बाद में करेगी। 
