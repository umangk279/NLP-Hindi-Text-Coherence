अयोध्या भूमि विवाद में सुप्रीम कोर्ट की संविधान पीठ ने सभी पक्षों से  मामले पर जिरह 18 अक्टूबर तक पूरा करने पर दिया जोर, मुख्य न्यायाधीश रंजन गोगोई ने कहा 18 अक्टूबर के बाद एक भी अतिरिक्त दिन नहीं दिया जाएगा. 
अयोध्या के भूमि विवाद के जल्द फैसले के आसार एक बार फिर बढ गए हैं । मामले की सुनवाई कर रही संविधान पीठ ने एक बार फिर से मामले पर जिरह 18 अक्टूबर तक पूरा करने पर जोर दिया है । अयोध्या मामले की सुनवाई के 32 वें दिन संविधान पीठ ने हिंदू एवं मुस्लिम पक्षकारों से कहा कि वे दलीलें पूरी होने की समयसीमा बताएं और 18 अक्टूबर के बाद एक भी अतिरिक्त दिन नहीं दिया जाएगा। संविधान पीठ के प्रमुख न्यायमूर्ति रंजन गोगोई ने कहा, ''18 अक्टूबर के बाद कोई अतिरिक्त दिन नहीं दिया जाएगा। यदि हम इस मामले में चार सप्ताह में फैसला सुना देते हैं तो यह अद्भुत होगा।''
सुप्रीम कोर्ट ने कहा है कि हमें फैसला लिखने में चार हफ्ते लगेंगे, इसलिए निर्धारित समय सीमा को बढ़ाया नहीं जा सकता है। संविधान पीठ के अन्य सदस्यों में न्यायमूर्ति एस ए बोबडे, न्यायमूर्ति डी वाई चन्द्रचूड़, न्यायमूर्ति अशोक भूषण और न्यायमूर्ति एस अब्दुल नजीर भी शामिल हैं। न्यायालय ने मुस्लिम पक्षकारों से कहा कि वे एएसआई रिपोर्ट पर अपनी दलीलें दिन में ही पूरी करें। पीठ ने कहा कि अक्टूबर में छुट्टियां हैं और चार हिंदू पक्षकारों के केवल एक वकील को प्रत्युत्तर दलीलें देने की अनुमति दी जाएगी। जल्द फैसले से जुडी सुप्रीम कोर्ट की टिप्पणी का यूपी सरकार और तमाम संगठनों ने स्वागत किया है। 
गुरुवार को सुनवाई के दौरान मुस्लिम पक्षकारों ने भारतीय पुरातत्व सर्वेक्षण यानी एएसआई की 2003 की रिपोर्ट के लेखकीय दावे पर सवाल करने को लेकर  यू-टर्न लिया और मामले में उच्चतम न्यायालय का समय बर्बाद करने के लिए उससे माफी मांगी। मुस्लिम पक्षकारों का प्रतिनिधित्व करने वाले वरिष्ठ अधिवक्ता राजीव धवन ने प्रधान न्यायाधीश रंजन गोगोई की अगुवाई वाली पांच सदस्यीय संविधान पीठ को बताया कि वे एएसआई रिपोर्ट के सारांश के लेखकीय दावे पर सवाल नहीं उठाना चाहते।
गौरतलब है कि  मुस्लिम पक्षकारों का प्रतिनिधित्व करने वाली एक अन्य वरिष्ठ अधिवक्ता मीनाक्षी अरोड़ा ने बुधवार को एएसआई की रिपोर्ट पर सवाल उठाते हुए कहा था कि हर अध्याय एक लेखक ने लिखा है लेकिन सारांश में किसी का जिक्र नहीं है। गौरतलब है कि शीर्ष अदालत में अब तक 32 दिनों की सुनवाई हो चुकी है। हिंदू पक्षकारों ने अपनी दलीलें रख दी हैं, जबकि मुस्लिम पक्षकारों की दलीलें जारी हैं। 
