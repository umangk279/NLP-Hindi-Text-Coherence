स्‍वास्‍थ्‍य मंत्रालय के ताजा आंकड़ों के अनुसार देश में कोविड-19 से संक्रमित लोगों की संख्‍या आज 55 हजार से नीचे चली गई। इससे पहले चार दिन से रोजाना साठ हजार से अधिक लोग संक्रमित हो रहे थे। कोविड से स्‍वस्‍थ होने की दर 69 दशमलव आठ शून्‍य प्रतिशत हो गई है। मृत्‍यु दर घटकर दो प्रतिशत से नीचे चली गई है। अब देश में कोरोना से मृत्‍यु दर एक दशमलव नौ नौ प्रतिशत रह गई है। 
कोरोना के खिलाफ जंग में भारत में प्रतिदिन कामयाबी हासिल हो रही है जिसके चलते अब देश में ठीक होने वालो की दर यानी रिकवरी रेट 70 फीसदी पहुंच गयी है। देश में अब तक ठीक होने वालों का आंकड़ा 16 लाख के पास पहुंचने वाला है, तो वही बीते 24 घंटे में ही देश में ठीक हुए लोगों की संख्या करीब 48 हज़ार रही है। ठीक होने वालों की बढती संख्या कोरोना के खिलाफ जंग में भारत की कामयाबी का प्रमाण है। देश में मौजूदा समय में सक्रिय मामलों की संख्या 6.39 लाख है जो कुल मामलों का करीब 28 फीसदी है।
रिकवरी में लगातार बढ़ोतरी होने से ठीक हुए रोगियों और सक्रिय मामलों के बीच अंतर लगभग 9.5 लाख हो गया है। भारत की टेस्ट, ट्रैक, ट्रीट रणनीति का असर जमीन पर दिखने लगा है। कोरोना की देश में आहट के बाद से ही स्वास्थ्य सुविधाओं पर हो रहे काम का ही नतीजा है कि देश में मृत्यु दर घटकर अब 1.99 फीसदी ही रह गई है जो शुरूआती समय में 3 फीसदी के पास थी।
जहां कोरोना मरीजों की देखभाल का काम युद्द् स्तर पर चल रहा है तो वही स्वदेशी वैक्सीन बनाने और उसके इस्तेमाल को लेकर भी सरकार लगातार प्रयास कर रही है इसी कड़ी में नीति आयोग के सदस्य डॉ.वी.के पॉल की अध्यक्षता में काम कर रही वैक्सीन प्रशासन विशेषज्ञ समिति 12 अगस्त को एक बैठक करेगी। जिसमें कोविड-19 वैक्सीन की खरीद समेत तमाम पहलुओं पर चर्चा करेगी । इस समय देश में तीन  वैक्सीन को बनाने के प्रयास चल रहे है जिनके ट्रायल इस समय अलग अलग स्तर पर चल रहे है। 
कोरोना संक्रमण को रोकने में आरोग्य सेतु एप भी बड़ी भूमिका निभा रहा है और सरकार का ज़ोर इसके ज्यादा से ज्यादा इस्तेमाल पर रहा है इसी के चलते देश में आरोग्य सेतु एप्प उपयोग करने वालों की संख्या 15 करोड़ के पार पहुंच गई है, ये एप संक्रमण के खतरे और जोखिम का आकलन करने में मदद करता है, साथ ही आसपास मौजूद कोरोना पॉजिटिव लोगों के बारे में पता लगाने में भी मदद करता है। 
