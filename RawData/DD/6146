उत्तराखंड के मसूरी में रविवार को हिमालयन कॉन्क्लेव का आयोजन किया गया. इसमें 11 हिमालयी राज्यों के मुख्यमंत्री या उनके प्रतिनिधियों ने हिस्सा लिया. कॉन्क्लेव में हिमालय क्षेत्र के 11 राज्यों ने केंद्र सरकार से विशेष आर्थिक सहायता पैकेज के रूप में “ग्रीन बोनस” देने और हिमालयी क्षेत्र के लिए केंद्र में अलग से मंत्रालय के गठन की मांग की है. 
उत्तराखंड के मुख्यमंत्री त्रिवेंद्र सिंह रावत ने बताया कि सम्मेलन में मौजूद वित्त मंत्री निर्मला सीतारमण को हिमालय क्षेत्र की साझा समस्याओं और इनके संभावित समाधान से जुड़ा एजेंडा सौंपा है. उन्होंने बताया कि वित्त मंत्री ने इन राज्यों को हर संभव मदद का आश्वासन दिया है. रावत ने कहा कि सीतारमण ने हिमालय राज्यों के सीमावर्ती गांवों से पलायन रोकने की राज्य सरकारों से अपील करते हुए इस काम में पंचायती राज संस्थाओं को मजबूत बनाने का सुझाव दिया है.
उल्लेखनीय है कि हिमालय क्षेत्र के राज्यों, जम्मू कश्मीर, उत्तराखंड, हिमाचल प्रदेश, सिक्किम, असम, अरुणाचल प्रदेश, मेघालय, नगालैंड, त्रिपुरा, मिजोरम एवं मणिपुर की सरकारों ने केंद्र सरकार के सहयोग से इन राज्यों की समस्यायें और इनके समाधान खोजने के लिए यह सम्मेलन आयोजित करने की साझा पहल की है. इसके लिये नीतिगत योजनायें बनाने और इन्हें कार्यान्वित करने में नीति आयोग और वित्त आयोग भी इस पहल में भागीदार हैं.
उत्तराखंड के मुख्यमंत्री मुख्यमंत्री त्रिवेंद्र सिंह रावत ने कहा की पर्यावरण सेवा के लिए हिमालयी राज्यों को ग्रीन बोनस मिलना चाहिए.
