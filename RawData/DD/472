देश में कोरोना के खिलाफ जंग में सरकार बहुत तेज गति से काम कर रही है जिसके चलते न सिर्फ टेस्टिंग की संख्या में बडज़ा ईजाफा हुआ है तो वही कोरोना से ठीक होने वाले लोगों की संख्या भी काफी बढ़ गई है... देश में बढ़ती स्वास्थ्य सुविधाओं से मृत्यु दर में भी खासी कमी आई है। 
दिन-ब-दिन कोविड-19 से मुकाबले में देश नई उपलब्धियाँ हासिल करता जा रहा है। इसी क्रम में अब तक कुल टेस्ट का आँकड़ा लगभग 4 करोड़ हो चुका है।
अब हर दिन 9 लाख से भी अधिक नमूनों का परीक्षण किया जा रहा है और पिछले 2 हफ्तों में ही 1 करोड़ से अधिक का परीक्षण किया गया है। पिछले 24 घंटों में 9,01,338 नमूनों का परीक्षण किया गया। प्रति 10 लाख आबादी पर भी 28,607 की तेज वृद्धि हुई है। देश में परीक्षण प्रयोगशाला नेटवर्क लगातार मजबूत होता जा रहा है। आज देश में कुल 1,564 प्रयोगशाला हैं जिनमें से सरकारी क्षेत्र में 998 और 566 निजी हैं। देश में अब कोविड-19 के सक्रिय मामले कुल मामलों का केवल 22% है। अब तक कुल 26 लाख लोग कोरोना को मात देकर ठीक हो चुके हैं जो कि मौजूदा सक्रिय मामलों से लगभग 18 लाख ज़्यादा है। यह अंतर अब 18, 41,925 है। पिछले पांच महीनों में कुल मामले के तीन चौथाई से भी अधिक लोग ठीक हो चुके हैं और अब सक्रिय मामले एक चौथाई से भी कम रह गए हैं। पिछले 24 घंटों में ही 60,177 लोग ठीक हुए हैं और रिकवरी दर 76.28% तक पहुंच गई है जबकि मृत्यु दर गिरकर 1.82 प्रतिशत रह गया है। ठीक हुए लोगों की संख्या सक्रिय मामलों का लगभग साढ़े तीन गुना है और सक्रिय मामले अब कुल मामले का 21.9% है। 
इस बीच उत्तर प्रदेश के उपमुख्यमंत्री दिनेश शर्मा ने कहा है कि राज्य में कोविड-19 से निपटने के पूरे प्रयास किए जा रहे हैं ।
वहीं वाराणसी जिला प्रशासन ने दुकानों और व्यावसायिक प्रतिष्ठानों को खोलने के लिए शुक्रवार से नई गाइडलाइंस जारी की है। इस नियम के अनुसार सोमवार से शुक्रवार तक दुकानें सुबह 9 बजे से रात 9 बजे तक खुलेंगी और शनिवार, रविवार को साप्ताहिक बन्दी रहेगी।
वहीं डीडी न्यूज़ से खास बात करते हुए अंडमान और निकोबार द्वीप समूह के मुख्य सचिव चेतन सांघी ने कहा है कि हालांकि इस द्वीप में अगस्त के पहले सप्ताह में कोरोनोवायरस के मामलों में वृद्धि देखीगई थी, लेकिन पिछले 15 दिनों में कोविड-19 के मामलों में गिरावट देखी जा रही है।
उधर पश्चिम बंगाल में बढ़ते मामलों को देखते हुए 7, 11 और 12 सितंबर को पूरी तरह से लॉकडाउन लगाने का फैसला किया गया है। राज्य सरकार द्वारा जारी निर्देश के मुताबिक इन तारीखों को कोलकाता हवाई अड्डे से किसी भी विमान का परिचालन नहीं होगा। 
 
 
