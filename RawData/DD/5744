फ्रांस दौरे के दूसरे दिन पीएम मोदी ने  एयर इंडिया के दो विमान हादसों में मारे गये लोगों के सम्मान में एक स्मारक का उद्घाटन किया। यूनेस्को मुख्यालय में भारतीय समुदाय को संबोधित करते हुए कहा कि 2019 का जनादेश सिर्फ  'न्यू इंडिया' के निर्माण के लिए है। भ्रष्टाचार, परिवारवाद, जनता के पैसे की लूट, आतंकवाद के खिलाफ कार्रवाई हो रही है। 
फ्रांस दौरे के दूसरे दिन यूनेस्को मुख्यालय में प्रधानमंत्री मोदी ने भारतीयों को संबोधित किया। उन्होंने कहा कि  भारत न सिर्फ NEW INDIA के  सफर पर निकल पड़ा है , बल्कि 130 करोड़ भारतवासियों के सामूहिक प्रयासों से भारत तेज़ गति से विकास के रास्ते पर आगे बढ़ रहा है।उन्होंने नए भारत के नए उद्देश्यों को भी रेखांकिया किया।
प्रधानमंत्री नरेंद्र मोदी ने आज पेरिस में कहा कि भारत-फ्रांस के संबंध की एक मज़बूत कड़ी हैं भारतीय प्रवासी भी। यूनेस्को मुख्यालय में प्रधानमंत्री मोदी ने भारतीयों के बीच कहा कि सोलर से सोशल और तकनीक से स्पेस तक के संबंध दोनों देशों की साझा मूल्यों पर टिका है। 
यूनेस्को मुख्यालय भारतीय रंग में दिखा.. भारतीय परंपरा के मुताबिक़ प्रधानमंत्री मोदी का स्वागत किया गया। अभिभूत प्रधानमंत्री ने संस्था महानिदेशक से मिल आभार भी जताया। अब बारी थी इंतज़ार करते भारतीयों की। हमेशा की तरह अपनी स्पष्ट नीति, नीयत और दिशा एक बार फिर भारतीयों के बीच प्रधानमंत्री ने रख दी। विपक्ष पर निशाना साधते हुए प्रधानमंत्री ने कहा कि 70 साल तक चली अस्थाई व्यवस्था के लिए नए भारत में कोई जगह नहीं है
पीएम मोदी ने स्पष्ट किया कि भारत और फ्रांस के मज़बूत रिश्तों की एक कड़ी प्रवासी भारतीय भी हैं। प्रधानमंत्री ने कहा कि नेक्स्ट जनरेशन इंफ्रा तैयार करने से लेकर जलवायु परिवर्तन जैसे मुद्दों पर भारत-फ्रांस एक भरोसेमंद साझेदार के रूप में काम कर रहे हैं।उन्होने कहा कि दोनों देशों के बीच संबंध साझे मूल्यों पर टिके हैं। 
प्रधानमंत्री ने प्रवासी भारतीयों की तरक्की को उनकी मेहनत करार दिया और कहा कि देश से दूर रहने वाले भारतीयों की संस्कृति और मिट्टी से जुड़ाव देख किसी को भी गौरवान्वित कर सकता है। 
पीएम मोदी ने प्रवासियों को भरोसा दिलाया कि भारत अपनी विरासत की मज़बूत ज़मीन पर एक नए भारत की ओर छलांग लगा रहा है। 
फ्रांस जैसे साझेदार की अहमियत प्रधानमंत्री की फ्रांसीसी पीएम   एडवर्ड चार्ल्स फिलिप से हुई मुलाक़ात में भी दिखा। दोनों नेताओं की ये गर्मजोशी भरी मुलाक़ात भारत-फ्रांस के बीच प्रगाढ़ होते संबंधों की ही बानगी है।
भारत और फ्रांस की अटूट मित्रता में एक और कडी जोडते हुए प्रधानमंत्री मोदी ने एयर इंडिया के दो विमान हादसों को समपित मेमोरियल का उदघाटन किया। उन्होंने हादसे में मारे गए भारतीयों को श्रध्दांजलि दी। पीएम ने फ्रांस की सरकार, राष्ट्रपति मैक्रों और फ्रांस की जनता का आभार भी व्यक्त किया। 
