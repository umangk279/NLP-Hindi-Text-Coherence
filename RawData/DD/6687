एंजेलो मैथ्यूज के अर्धशतक के बाद तेज गेंदबाज लसिथ मलिंगा की शानदार गेंदबाजी के दम पर श्रीलंका ने विश्व कप के कम स्कोर वाले मैच में खिताब की दावेदार मेजबान इंग्लैंड को 20 रन से हराकर सेमीफाइनल में प्रवेश की उम्मीदें बरकरार रखी।  
 इंग्लैंड ने श्रीलंका को नौ विकेट पर 232 रन पर रोक दिया था जिसमें मैथ्यूज ने 115 गेंद में 85 रन बनाये थे । जवाब में 1996 की चैम्पियन श्रीलंकाई टीम ने इंग्लैंड को 47 ओवर में 212 रन पर आउट करके इस विश्व कप में दूसरी जीत दर्ज की । मलिंगा ने 43 रन देकर चार विकेट लिये और इंग्लैंड के शीर्षक्रम को नेस्तनाबूद कर दिया । उन्होंने जेम्स विंस (14), जानी बेयरस्टा (0) और जो रूट (57) के अलावा जोस बटलर (10) के कीमती विके्रट चटकाये ।आफ स्पिनर धनंजय डिसिल्वा ने निचले क्रम के तीन विकेट लिये । 
रूट के 89 गेंद में अर्धशतक के बाद बेन स्टोक्स ने 89 गेंद में 82 रन बनाकर इंग्लैंड की उम्मीदें कायम रखी लेकिन दूसरे छोर से विकेट गिरते रहे । इस जीत के बाद श्रीलंका छह मैचों में छह अंक लेकर पांचवें स्थान पर है जबकि इंग्लैंड छह मैचों में आठ अंक के साथ तीसरे स्थान पर है । इससे पहले इंग्लैंड के लिये आर्चर ने 52 रन देकर तीन विकेट लिये । इस विश्व कप में पांचवीं बार उन्होंने पारी के तीन या अधिक विकेट चटकाये । अब उनके आस्ट्रेलिया के मिशेल स्टार्क के समान 15 विकेट हो गए हैं ।  मार्क वुड ने 40 रन देकर तीन विकेट लिये । 
श्रीलंका ने दो विकेट महज तीन रन के स्कोर पर गंवा दिये थे। इसके बाद एंजेलो मैथ्यूज ने संकटमोचक की भूमिका निभाते हुए नाबाद 85 रन बनाकर टीम को 50 ओवर पूरे करके 200 रन के पार पहुंचाया । विश्व कप में पहला मैच खेल रहे अविष्का फर्नांडो ने 49 रन बनाये । इससे पहले श्रीलंका के कप्तान दिमुथ करूणारत्ने ने टास जीतकर बल्लेबाजी का फैसला किया लेकिन शुरूआत बेहद खराब रही । करूणारत्ने दूसरे ओवर की आखिरी गेंद पर महज एक रन के स्कोर पर आउट हो गए । आर्चर की गेंद पर उन्होंने विकेट के पीछे जोस बटलर को कैच थमाया ।
दो गेंद बाद कुसाल परेरा ने क्रिस वोक्स की गेंद पर थर्डमैन में शाट खेला जहां मोईन अली ने कैच लपकने में कोई चूक नहीं की । तीसरे नंबर पर आये फर्नांडो ने संभलकर खेलते हुए आर्चर का दबाव हटाया और उनके एक ओवर में 14 रन ले डाले । पावरप्ले के नौवे ओवर में फर्नांडो ने आर्चर को छक्का लगाया तो गेंद मैदान से बाहर चली गई । वह हालांकि वुड की गेंद पर थर्डमैन में आदिल रशीद को कैच देकर लौटे । उन्होंने 39 गेंद की पारी में दो छक्के और छह चौके लगाये । श्रीलंका का स्कोर 13वें ओवर में तीन विकेट पर 62 रन था ।
पूर्व कप्तान मैथ्यूज ने 84 गेंद में अर्धशतक बनाया । श्रीलंकाई टीम 11वें से 40वें ओवर के बीच एक ही चौका लगा सकी । कुसाल मेंडिस (46) और मैथ्यूज की चौथे विकेट की 71 रन की साझेदारी को रशीद ने तोड़ा जब मेंडिस शार्ट मिडविकेट पर इयोन मोर्गन को कैच देकर लौटे । जीवन मेंडिस आते ही उन्हें रिटर्न कैच देकर लौट गए । 
