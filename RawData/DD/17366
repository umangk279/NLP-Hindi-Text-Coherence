रियो अोलंपिक विजेता पीवी सिंधु विश्व बैडमिंटन चैंपियनशिप के महिला सिंग्लस सेमीफाइनल में पहुंची, साइना नेहवाल ने भी बनाई सेमीफाइनल में जगह, किदांबी श्रीकांत चैंपियनशिप से हुए बाहर।   
 भारतीय बैडमिंटन स्टार पी वी सिंधु ने ग्लासगो में चल रही विश्व बैडमिंटन चैम्पियनशिप के सेमीफाइनल में जगह बना ली है। शुक्रवार को खेले गए क्वार्टरफाइनल में चौथी वरीयता प्राप्त सिंधु ने चीन की पांचवी वरीयता प्राप्त सुन यु को 21-14, 21-9 से शिकस्त दी। सेमीफाइनल में अब उनका सामना चीन की चेन यूफीई से होगा।
एक अन्य भारतीय खिलाड़ी साइना नेहवाल भी प्रतियोगिता के सेमीफाइनल में पहुंचने में सफल रही हैं। साइना ने क्वार्टर फाइनल में स्कॉटलैंड की क्रिस्टी गिलमोर को हराने में सफलता पाई। साइना ने 3 गेम तक चले इस संघर्षपूर्ण मुकाबले को एक घंटे 14 मिनट में 21-19,18-21 ,21-15 से अपने नाम करने में सफलता पाई। अंतिम चार में अब उनका सामना जापान की नोज़ोमी ओकुहारा से होगा। 
वहीं पुरुष वर्ग में भारत की चुनौती समाप्त हो गई जब पदक की बड़ी उम्मीद किदाम्बी श्रीकांत हारकर प्रतियोगिता से बाहर हो गए। श्रीकांत को क्वार्टरफाइनल में कोरिया के शीर्ष वरीयता प्राप्त खिलाड़ी सोन वान हो के खिलाफ 21-14, 21-18 से हार का सामना करना पड़ा। पहला गेम गंवाने के बाद श्रीकांत ने दूसरे गेम में कोरियाई खिलाड़ी को कड़ी टक्कर दी हालांकि सोन वान हो 49 मिनट में ही ये मैच जीतने में कामयाब रहे।  
