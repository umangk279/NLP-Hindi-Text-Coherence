प्रधानमंत्री नरेंद्र मोदी की पहल पर पूरे देश में मां और बच्चों की सेहत में सुधार लाने के मकसद से चलाए जा रहे पोषण अभियान में आयुष को भी शामिल कर लिया गया है। इसको लेकर रविवार को महिला और बाल विकास मंत्रालय एवं आयुष मंत्रालय के बीच समझौता पत्र पर हस्ताक्षर हुए।  
कार्यक्रम में तमाम अन्य लोगों के साथ साथ केंद्रीय महिला और बाल विकास मंत्री स्मृति ईरानी और आयुष मंत्री श्रीपद नाइक भी मौजूद थे।  स्मृति ईरानी ने  इसे ऐतिहासिक करार बताते हुए कहा कि इस पहल के जरिए आयुर्वेद और विज्ञान को एक मंच पर लाने की कोशिश है ताकि देश की मांओं और बच्चों को कुपोषण से मुक्त किया जाए। वहीं आयुष मंत्री श्रीपद नाइक ने कहा कि आयुष को पोषण के साथ जोड़ने से कुपोषण मुक्त भारत का सपना जल्दी ही साकार होगा।
प्रधानमंत्री के प्रमुख वैज्ञानिक सलाहकार ने कहा कि महिला और बाल विकास मंत्रालय ने इस पहल के जरिए विज्ञान को पोषण के केंद्र में लाने का काम किया है जो वाकई सराहनीय कदम है।
दरअसल इस समझौते के जरिए देशभर में फैले आंगनवाड़ी केंद्रों में माताओं और बच्चों को पोषण के साथ साथ आयुष यानि आयुर्वेद, योग और प्राकृतिक चिकित्सा, यूनानी, सिद्ध और होमियोपैथी के जरिए पोषित करने का काम किया जाएगा। मकसद ये भी है कि बच्चों को शुरुआत से ही इन प्राकृतिक चिकित्सा पद्धतियों से रुबरु कराना है ताकि आगे चलकर वे एक स्वस्थ भारत के सपने को साकार कर सकें।
