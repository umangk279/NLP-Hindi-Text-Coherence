पीएम मोदी ने गुरुवार को गुजरात में अपने व्यस्त कार्यक्रमों की शुरुआत दक्षिण गुजरात के वलसाड जिले से की. प्रधानमंत्री आवास योजना गरीबों के सपनों को साकार करने की दिशा में सरकार का महत्वपूर्ण कदम है. इसी कड़ी में प्रधानमंत्री मोदी ने वलसाड में प्रधानमंत्री आवास योजना (ग्रामीण) के लाभार्थियों के सामूहिक गृह प्रवेश कार्यक्रम में हिस्सा लिया. उन्होंने इसे माताओं-बहनों के लिए रक्षाबंधन का तोहफ़ा बताया. राज्य के 26 ज़िलों में बने एक लाख 15 हजार से ज्यादा मकानों को प्रधानमंत्री ने लाभार्थियों को सौंपा. उन्होंने वीडियो कॉन्फ्रेंसिंग के ज़रिए पोरबंदर, राजकोट सहित राज्य के दूसरे लाभार्थियों से बातचीत भी की. प्रधानमंत्री ने राज्य में अलग-अलग स्थानों के लाभार्थियों को ई-गृह प्रवेश भी कराया. 
प्रधानमंत्री नरेंद्र मोदी ने अपनी अपनी बहनों से किया अपना वादा पूरा किया. वलसाड के जुजवा गांव में नवसारी, तापी, सूरत जिलों के प्रधानमंत्री आवास योजना (ग्रामीण) के लाभार्थियों को प्रधानमंत्री ने घर की चाबियां सौंपी. उन्होंने 600 करोड़ की अटल पेयजल योजना का भी शिलान्यास किया. प्रधानमंत्री ने इन दोनों योजनाओं को गांव, ग़रीब और ख़ासकर महिलाओं के सशक्तिकरण का ज़रिया बताया.
प्रधानमंत्री ने गुजरात के 26 ज़िलों में सवा लाख आवास लाभार्थियों को वीडियो कॉन्फ्रेंसिंग के ज़रिए ई-गृह प्रवेश भी कराया. प्रधानमंत्री ने राजकोट, पोरबंदर सहित कई ज़िलों के लाभार्थियों से सीधे बातचीत की. उन्होंने मकान की गुणवत्ता और उनमें मौजूद सहूलियतों के बारे में पूछताछ की.
प्रधानमंत्री ने ज़ोर देकर कहा कि मौजूदा केंद्र सरकार में कट कंपनी यानि दलाली और रिश्वतखोरी बंद है. ऐसे में पूरा एक रुपया लोगों तक पहुंचता है.
प्रधानमंत्री ने आवास योजना के अलावा पंडित दीनदयाल उपाध्याय ग्रामीण कौशल विकास योजना, मुख्यमंत्री ग्रामोदय योजना एवं राष्ट्रीय ग्रामीण आजीविका मिशन सहित विभिन्न विकास योजनाओं के चयनित लाभार्थियों को रोजगार व प्रमाण-पत्र भी दिए. उन्होंने महिला बैंक प्रतिनिधियों को नियुक्ति पत्र एवं लघु एटीएम भी प्रदान किए. प्रधानमंत्री ने गरीबों को हर लिहाज़ से सशक्त बनाने पर ज़ोर दिया. उन्होंने कहा कि 2022 तक सभी के पास मकान हों, इसका लक्ष्य तय किया गया है. इसी की बदौलत अब ग़रीबों के मकान और उनकी सुविधाओं की ख़बरें चारों ओर हैं. साथ ही अब गरीबों के मकानों में बिजली कनेक्शन, गैस कनेक्शन और शौचालय की सुविधा और पीने का पानी भी सुनिश्चित किया गया है.
