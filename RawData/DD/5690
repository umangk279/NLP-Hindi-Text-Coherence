स्विस दिग्गज रोजर फेडरर ने सुमित नागल के खिलाफ यूएस ओपन के पहले दौर में जीत दर्ज करने के बाद कहा कि इस भारतीय युवा टेनिस खिलाड़ी का भविष्य उज्ज्वल है. 
नागल ने फेडरर से पहला सेट जीता लेकिन आखिर में उन्हें 6-4, 1-6, 2-6, 4-6 से हार का सामना करना पड़ा.
फेडरर ने मैच के बाद कहा, ‘‘मेरा मानना है कि वह जानता है कि वह क्या कर सकता है. इसलिए मेरा मानना है कि उसका अच्छा करियर होगा. लेकिन, निश्चित रूप से यह ऐसा खेल नहीं है जो सबसे बड़ा आश्चर्य आपके सामने लाता हो. इसमें आपको निरंतरता बनाए रखनी होती है. मुझे लगता है कि आज उसने अच्छा प्रदर्शन किया.’’
चौबीस वर्षीय नागल ने मैच के दौरान स्विस स्टार को कुछ अवसरों पर परेशान भी किया. उनसे पूछा गया कि नागल में उन्हें खास चीज क्या लगी, फेडरर ने कहा, ‘‘उसने जिस तरह से इस क्षण को नियंत्रित किया. कोर्ट पर उतरकर अपना सर्वश्रेष्ठ देना कभी आसान नहीं होता. हालांकि आप इसके लिये जीते हो, आप इसका सपना देखते हो, बड़े मंच पर खेलते हो. इसलिए मेरा मानना है कि उसने यह सब अच्छी तरह से किया.’’
