टीटी स्टार शरत कमल और मनिका बत्रा की विश्व रैंकिंग में सुधार, विश्व रैंकिंग में शरत कमल 31वें स्थान पर और मनिका 55वें स्थान पर पहुंची। 
भारतीय टेबल टेनिस खिलाड़ियों मनिका बत्रा, अचंत शरत कमल और जी साथियान ने इंटरनेशनल टेबल टेनिस फेडरेशन द्वारा जारी ताज़ा रैंकिंग्स में अपनी सर्वश्रेष्ठ विश्व रैंकिंग हासिल की है। कॉमनवेल्थ खेलों में सिंगल्स में स्वर्ण पदक जीतने वाली पहली भारतीय महिला बनने वाली मनिका को लगातार अच्छे प्रदर्शन का ईनाम मिला है। वे दुनिया की 55वें नंबर की खिलाड़ी बन गई हैँ।
23 साल की मनिका ने कॉमनवेल्थ खेलों में दो स्वर्ण, एक रजत और एक कांस्य समेत कुल चार पदक जीते थे वहीं एशियाई खेलों में उन्होंने अचंत शरत कमल के साथ मिलकर मिश्रित युगल में कांस्य जीता था। 36 साल के शरत ने कॉमनवेल्थ गेम्स में ऐतिहासिक टीम गोल्ड जीता था वहीं पुरुष युगल में रजत और एकल में कांस्य जीता था। वे चार स्थान चढ़कर 31वें स्थान पर पहुंच गए हैँ।
साथियान भी चार स्थान की छलांग के साथ 36वें पायदान पर पहुंच गए हैँ। साथियान ने कॉमनवेल्थ खेलों में तीन पदक जीते थे वहीं एशियाई खेलों में पुरुषों के टीम इवेंट में कांस्य जीता था। 
