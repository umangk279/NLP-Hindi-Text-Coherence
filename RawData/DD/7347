तीसरे चरण के मतदान में पीएम मोदी ने भी अपना वोट डाला और उसके बाद निकल पड़े चुनाव प्रचार में. पीएम मोदी ने ओडिशा में 2 चुनावी रैली की तो पश्चिम बंगाल में एक रैली को संबोधित किया. शाम को प्रधानमंत्री ने रांची में एक रोड शो किया. पीएम मोदी ने जहां अपनी सरकार के कामों को गिनाया, तो विपक्षी दलों पर जमकर हमला बोला. 
चुनाव के लिहाज से मंगलवार का दिन प्रधानमंत्री नरेंद्र मोदी के लिए व्यस्तता भरा रहा. पीएम ने सुबह मताधिकार का इस्तेमाल करने के बाद दिन भर रैलियां और रोड शो किया. सुबह अहमदाबाद में रोड शो किया तो शाम को रांची में.
पीएम ने ओडिशा में दो और पश्चिम बंगाल में एक जनसभा करके बीजेपी उम्मीदवारों के लिए वोट मांगे.
तीसरे चरण के मतदान बीच मंगलवार को अपनी पहली रैली के लिए पीएम पहुंचे ओडिशा के केंद्रपाडा. पीएम ने दावा किया कि लोकसभा चुनाव के पहले दो चरणों के बाद भाजपा की लहर अब विरोधियों के लिए ललकार बन गई है, जिसके चलते कांग्रेस एवं विपक्षी दलों की रातों की नींद उड़ गई है. पीएम ने कहा कि एनडीए सरकार के खिलाफ पिछले पांच साल में भ्रष्टाचार का एक आरोप भी नहीं लगा. झूठे आरोप लगाने वाले स्वयं कठघरे में खड़े हैं.
प्रधानमंत्री की अगली रैली थी राज्य के बालासोर में. पीएम ने ओडिशा सरकार पर हमला बोला और कहा कि पटनायक सरकार को केवल सत्ता हथियाने की चिंता है, विकास कभी उसकी प्राथमिकता की सूची में नहीं रहा. पीएम ने राष्ट्रीय सुरक्षा पर कांग्रेस पर हमला बोला और कहा कि पूर्व सरकारों को केवल ''नामदार'' परिवार के हित की चिंता थी, देश की सुरक्षा की नहीं. इसके बाद पीएम पश्चिम बंगाल पहुंचे जहां उन्होंने ममता सरकार को निशाने पर रखा. उन्होंने कहा कि मुट्ठी भर सीटें लेकर दीदी पीएम बनने का सपना देख रही हैं.
देर शाम प्रधानमंत्री पहुंचे झारखंड की राजधानी रांची पहुंचे, जहां उन्होंने रोड शो के जरिए लोगों से संपर्क किया. पीएम के रोड शो में लोगों में गजब का उत्साह दिखा. पीएम का काफिला हवाई अड्डे से रोड शो के जरिए शहर से गुजरा तो सड़क के दोनों ओर लोगों ने उनका जोरदार स्वागत किया. पीएम ने भी लोगों का अभिवादन स्वीकार किया.
