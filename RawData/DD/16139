जम्मू-कश्मीर में शांति बहाली के लिए केंद्र और राज्य सरकार कई स्तर पर प्रयास कर रहे हैं. ताजा कोशिश राज्य के उन युवाओं के मुकदमे वापस लेने की है, जिन पर पहली बार पत्थरबाजी का आरोप है. ऐसे करीब 4,500 मामलों की वापसी केंद्र सरकार के प्रतिनिधि दिनेश्वर शर्मा की सिफारिश पर सामने आए हैं. 
 प्रधानमंत्री नरेंद्र मोदी ने 15 अगस्त को लाल किले की प्राचीर से जम्मू-कश्मीर में विश्वास बहाली की जो बात कही थी, अब वो जमीन पर रंग लाती नज़र आ रही है. प्रधानमंत्री की पहल पर केंद्र सरकार के प्रतिनिधि के तौर पर नियुक्त किए गए दिनेश्वर शर्मा की सिफारिश पर राज्य सरकार ने एक बड़ा कदम उठाया है. राज्य की मुख्यमंत्री महबूबा मुफ्ती ने घाटी में पहली बार पथराव करने वाले युवाओं के खिलाफ दायर एफआईआर को वापस लेने का फैसला लिया है. सीएम महबूबा मुफ्ती ने ट्वीट कर कहा है कि "पहली बार पत्थरबाजों के खिलाफ एफआईआर वापस लेने की प्रक्रिया को दोबारा शुरू कर मुझे अत्यंत संतुष्टि मिली है. यह कदम उन युवाओं और उनके परिवार वालों के लिए आशा की एक किरण है. यह पहल उन्हें अपने भविष्य के निर्माण का दोबारा अवसर प्रदान करेगी."
