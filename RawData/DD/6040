टेस्ट विशेषज्ञ हनुमा विहारी और मयंक अग्रवाल सस्ते में पवेलियन लौटे जिससे दूसरे अनौपचारिक टेस्ट के दूसरे दिन पहले घंटे के खेल के बाद भारत ए की टीम वेस्टइंडीज ए के खिलाफ 11 रन पर चार विकेट गंवाकर संकट में थी। वेस्टइंडीज ए ने इससे पहले 318 रन बनाए। 
टेस्ट श्रृंखला से पहले मैच अभ्यास की कोशिशों में जुटे अग्रवाल (04) को केमार होल्डर (तीन ओवर में पांच रन पर चार विकेट) ने विकेट के पीछे कैच कराया।
होल्डर ने अभिमन्यु ईश्वरन (00) को प्वाइंट पर कैच कराया जबकि इस तेज गेंदबाज ने भारत ए के कप्तान विहारी को भी खाता खोले बिना पगबाधा किया।
अनमोलप्रीत सिंह (00) भी इसके बाद होल्डर की बाउंसर पर प्वाइंट पर आसान कैच दे बैठे जिससे भारत ने चौथा विकेट गंवाया।
इससे पहले वेस्टइंडीज ए की टीम पांच विकेट पर 243 रन से आगे खेलने उतरी। टीम ने 75 रन जोड़कर अपने बाकी बचे पांच विकेट गंवाए। रखीम कोर्नवेल ने 70 गेंद में नाबाद 56 रन बनाए।
लेग स्पिनर मयंक मार्कंडेय ने 79 रन देकर तीन जबकि तेज गेंदबाज मोहम्मद सिराज ने 63 रन देकर तीन विकेट चटकाए।
