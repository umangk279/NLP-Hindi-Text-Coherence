भाजपा और काँग्रेस के साथ ही अन्य सभी पार्टियाँ भी पूरा जोर लगा रही हैं। बाकी बचे दो चरणों में इन अन्य पार्टियों में से प्रमुख रूप से सपा, बसपा, तृणमूल, जेडीयू, आरजेडी, एलजेपी और आप शामिल हैं। 
लोकसभा चुनाव के बाकी बचे दो चरणों के लिए सत्ताधारी बीजेपी और मुख्य विपक्षी पार्टी काँग्रेस के अलावा अन्य पार्टियाँ भी एड़ी-चोटी का जोर लगा रही हैं। उत्तर प्रदेश में महागठबंधन की तरफ से समाजवादी पार्टी और बहुजन समाज पार्टी लगातार संयुक्त रैलियाँ कर रही हैं। इसी सिलसिले में बुधवार को समाजवादी पार्टी प्रमुख अखिलेश यादव और बहुजन समाज पार्टी प्रमुख मायावती ने आज़मगढ़ में एक संयुक्त चुनावी जनसभा को संबोधित किया। रैली को संबोधित करते हुए दोनों नेताओं ने बीजेपी और कांग्रेस पर जमकर हमला बोला । दोनों नेताओं ने कहा कि उनका रिश्ता संस्कृति और सभ्यता के हिसाब से बना है, मगर गठबंधन की कामयाबी बीजेपी को रास नहीं आ रही है। 
उधर बिहार में भी सियासी घमासान जारी है । पटना में जेडीयू ने कहा कि काँग्रेस अभी से ही अपनी हार को भाँपते हुए ईवीएम को मुद्दा बना रही है। पार्टी प्रवक्ता राजीव रंजन ने कहा कि पश्चिम बंगाल की मुख्यमंत्री की घबराहट साफ तौर पर नजर आ रही है और इसी के चलते उनकी बोली बिगड़ गई है जो कि बहुत ही दुर्भाग्यपूर्ण है।
वहीं आरजेडी नेता तेजस्वी यादव ने अपने गठबंधन की जीत का दावा करते हुए कहा बिहार के मुख्यमंत्री नीतीश कुमार पर जमकर हमला बोला।
इधर राजधानी दिल्ली में आम आदमी पार्टी के प्रमुख और मुख्यमंत्री अरविंद केजरीवाल ने पश्चिमी दिल्ली इलाके में पार्टी के उम्मीदवार बलबीर सिंह जाखड़ के समर्थन में एक रोड शो किया। केजरीवाल ने कांग्रेस महासचिव प्रियंका गांधी वाड्रा के रोड शो पर भी हमला बोला ।
वहीं पश्चिम बंगाल की मुख्यमंत्री और तृणमूल प्रमुख ममता बनर्जी ने पश्चिमी मिदनापुर में चुनावी जनसभा को संबोधित किया और बीजेपी सरकार पर हमला बोला।
कुल मिलाकर विरोधी दलों का प्रचार जोरों पर है और अगले कुछ दिनों में सियासी पारा और चढेगा।
