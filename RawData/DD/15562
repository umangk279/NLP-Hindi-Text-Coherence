ऑस्ट्रेलियाई टीम एशेज में क्लीन स्वीप से भले ही चूक गई, लेकिन वह इंग्लैंड के ख़िलाफ़ पांचवें और आखिरी टेस्ट में पारी से शानदार जीत के करीब पहुंच गई है और उसने मेहमान टीम को रविवार को चौथे दिन 93 रन पर चार झटके देकर अपनी जीत को लगभग पक्का कर लिया है. 
इंग्लैंड की टीम स्टम्प्स तक 46 ओवर में 93 रन के मामूली स्कोर पर चार विकेट गंवा चुकी है और उसे आस्ट्रेलिया को दोबारा बल्लेबाज़ी कराने के लिये अभी 210 रन और बनाने हैं, जबकि उसके पास केवल 6 विकेट शेष हैं. कप्तान जो रूट 42 रन और जॉनी बेयरस्टो 17 रन पर नाबाद हैं और उन पर आखिरी दिन टिके रहकर रन बनाने का दबाव रहेगा.
आस्ट्रेलिया ने पहली पारी में सुबह मार्श भाइयों शॉन और मिशेल के शतकों से 193 ओवर में सात विकेट पर 649 रन का विशाल स्कोर बनाकर पारी घोषित कर दी थी. जिसके सामने अपनी दूसरी पारी के लिए उतरी इंग्लैंड साफ दबाव में दिखी और उसके ओपनर एलेस्टेयर कुक 10 तथा मार्क स्टोनमैन पांच रन जोड़कर शुरुआती ही ओवर में ही पवेलियन लौट गए, जबकि जेम्स 18 और डेविड मलान 5 रन बनाकर दिन के फाइनल सत्र में आउट हो गए और 68 रन के स्कोर पर टीम ने अपने चार बल्लेबाज गंवा दिए.
