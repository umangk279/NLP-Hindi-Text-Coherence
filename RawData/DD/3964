धरती के लगातार बढ़ते तापमान को काबू में करने के उपायों को लेकर संयुक्‍त राष्‍ट्र के तत्‍वाधान में बैठक में चर्चा हुई। इस बैठक में दुनिया के करीब दो सौ देशों के प्रतिनिधियों ने सामूहिक घोषणा पत्र जारी की। 
संयुक्‍त राष्‍ट्र के तत्‍वाधान में दो सप्‍ताह तक मैड्रिड में चली मैराथन जलवायु वार्ता खत्म हो गई। धरती के लगातार बढ़ते तापमान को काबू में करने के उपायों को लेकर इस बैठक में अहम चर्चा हुई। हांलाकि इस बैठक में वैश्विक कार्बन बाजार पर कोई अंतिम फैसला नहीं हो सका और इसे अगले साल तक के लिए टाल दिया गया है।
बैठक में दुनिया के करीब दो सौ देशों के प्रतिनिधियों ने सामूहिक घोषणा पत्र जारी किया। इसमें धरती के बढ़ते तापमान के लिए जिम्‍मेदार ग्रीन हाउस गैसों के उत्‍सर्जन में कटौती तथा जलवायु परिवर्तन से प्रभावित गरीब देशों की मदद की बात कही गई। जलवायु परिवर्तन के मुद्दे पर अगली बैठक अब ग्‍लासगो में होगी।
पर्यावरण संरक्षण से जुड़े संगठनों और कार्यकर्ताओं ने वार्ता में किसी अंतिम नतीजे में नहीं पहुंचने के लिए दुनिया के अमीर देशों की आलोचना की और कहा कि इन देशों ने गंभीर मुद्दे को बहुत ही हल्‍के से लिया। वार्ता स्‍थल के बाहर बड़ी संख्‍या में पर्यावरण से जुड़े संगठनों ने विरोध प्रदर्शन भी किये। संयुक्त राष्ट्र महासचिव एंटोनियो गुटेरेज़ ने भी बैठक में कोई ठोस नतीजा ना निकलपाने पर निराशा जताई है।
 
