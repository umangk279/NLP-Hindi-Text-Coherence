उपराष्ट्रपति एम वेंकैया नायडू ने की कोमरोस के राष्ट्रपति के साथ की प्रतिनिधिमंडल स्तरीय वार्ता, दोनों देशों के बीच 6 समझौता-पत्रों पर हुए हस्ताक्षर।  उपराष्ट्रपति एम वेंकैया नायडू ने कोमरोस की संसद को भी किया संबोधित। 
उपराष्ट्रपति एम. वेंकैया नायडू कोमोरोस की यात्रा पर हैं। उपराष्ट्रपति ने शुक्रवार को कोमोरोस की संसद को संबोधित किया। इससे पहले उन्होंने कोमोरोस के राष्ट्रपति के साथ शिष्ट मंडल स्तरीय वार्ता की। दोनों देशों के बीच 6 समझौता ज्ञापनों पर भी हस्ताक्षर किए गए। इसके साथ ही उपराष्ट्रपति को कोमरोस के सर्वोच्च नागरिक सम्मान 'The Order of the Green Crescent' से सम्मानित किया गया। 
भारत और कोमोरोस ने शुक्रवार को संस्कृति, स्वास्थ्य सेवा, शिक्षा और रक्षा सहित विभिन्न क्षेत्रों में 6 महत्वपूर्ण समझौतों पर हस्ताक्षर किए। उपराष्ट्रपति एम वेंकैया नायडू और कोमोरोस के राष्ट्रपति अज़ाली असोमानी के बीच मोरोनी में प्रतिनिधिमंडल स्तर की वार्ता के बाद समझौतों और एमओयू पर हस्ताक्षर किए गए। दोनों देशों ने कम समय की यात्राओं के लिए राजनयिक और आधिकारिक पासपोर्ट धारकों के लिए वीजा से एक-दूसरे को छूट देने का फैसला किया। उपराष्ट्रपति ने कहा कि एक समुद्री पड़ोसी के रूप में, भारत कोमोरोस के लोगों के साथ अपनी प्रगति के अनुभव को साझा करने के लिए तैयार है।. 
उपराष्ट्रपति ने आतंकवाद के खिलाफ साझा लड़ाई में साथ ही संयुक्त राष्ट्र सुरक्षा परिषद में स्थायी सीट के लिए भारत की उम्मीदवारी का निरंतर समर्थन करने के लिये राष्ट्रपति अज़ाली असोमानी  को कोमोरोस के समर्थन के लिये धन्यवाद दिया। उपराष्ट्रपति नायडू ने कहा कि आतंकवाद का संकट आज दुनिया की सबसे बड़ी सच्चाई है।
उपराष्ट्रपति ने इस तथ्य पर खुशी ज़ाहिर की कि कोमोरोस अब अंतर्राष्ट्रीय सौर गठबंधन का सदस्य बन गया है और उसने अपने फ्रेमवर्क समझौते पर हस्ताक्षर किए हैं और इसकी पुष्टि भी की है । उपराष्ट्रपति ने भारत की तरफ से कोमोरोस के लिये मदद की भी घोषणा की जिसमें 1 मिलियन अमरीकी डालर मेडिसिन और चिकित्सा उपकरण के लिये, एक मिलियन अमरीकी डॉलर परिवहन वाहनों के लिए, 2 मिलियन डॉलर हाई-स्पीड इंटरसेप्टर नौकाओं की खरीद के लिए और 1000 मीट्रिक टन चावल की आपूर्ति शामिल है। उपराष्ट्रपति ने मोरोनी में 18 मेगावाट बिजली संयंत्र और व्यावसायिक प्रशिक्षण केंद्र स्थापित करने के लिए 41.6 मिलियन अमरीकी डालर के लाइन-ऑफ-क्रेडिट की भी घोषणा की
दोनों देशों की दोस्ती को और मजबूती के संकेत के तौर पर कोमोरोस के राष्ट्रपति ने उपराष्ट्रपति एम वेंकैया नायडू को कोमोरोस के सर्वोच्च नागरिक सम्मान, 'द ऑर्डर ऑफ द ग्रीन क्रिसेंट' से सम्मानित किया । सम्मान स्वीकार करते हुए, उपराष्ट्रपति ने कहा कि उनके दिल को छूने वाला ये सम्मान भारत-कोमोरोस मित्रता के असाधारण प्रतीक के रूप में है । बाद में उपराष्ट्रपति ने कोमोरोस संघ के अध्यक्ष अब्दु ओसेनी से मुलाकात की और वहां संसद के सत्र को भी संबोधित किया। उपराष्ट्रपति की कोमोरोस की यात्रा भारत की अफ्रीका आउटरीच नीति का हिस्सा है। अपनी यात्रा के दूसरे चरण में उपराष्ट्रपति 12 अक्टूबर को सिएरा लियोन पहुंचेंगे।
