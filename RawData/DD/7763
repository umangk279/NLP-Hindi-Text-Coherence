भाजपा अध्यक्ष अमित शाह ने असम में की चुनावी रैली। कांग्रेस प्रवक्ता रणदीप सुरजेवाला ने कहा, कांग्रेस गरीबों की हितैषी। सीपीएम ने जारी किया अपना घोषणा पत्र, सपा ने लोकसभा चुनावों के लिए 5 और उम्मीदवारों की सूची जारी की। 
हर गुज़रते दिन के साथ चुनाव प्रचार रफ्तार पकड़ता जा रहा है। मतदाताओं को लुभाने के लिए वादों, उपलब्धियां गिनाने के साथ-साथ आरोप प्रत्यारोप का दौर भी जारी है। भाजपा अध्यक्ष अमित शाह मिशन 14 यानी असम की सभी सीटों पर गठबंधन के विजय का लक्ष्य लेकर कलियाबोर पहुंचे जहां उन्होंने एक जनसभा को संबोधित किया। उन्होंने घुसपैठियों का मुद्दा उठाते हुए असम के लोगों के विश्वास दिलाया कि इस समस्या से कड़ाई से निपटा जाएगा। अमित शाह ने जोरहाट में भी चुनावी रैली में विपक्ष पर निशाना साधा। उन्होंने  कहा कि विपक्ष के पास न कोई नेता और न ही नीति।
कांग्रेस की नीति और नीयत पर राजस्थान से वार किया केंद्रीय मंत्री राज्यवर्धन सिंह राठौड़ ने। उन्होंने कांग्रस के चुनावी वादे न्यूनतम आय योजना को झूठ का पुलिंदा करार दिया। उन्होंने कहा कि सिर्फ प्रचार के लिए कांग्रेस जल्दबाजी में ये योजना लेकर आई है। पलटवार कांग्रेस की तरफ से भी हुआ। पार्टी प्रवक्ता रणदीप सुरजेवाला ने कांग्रेस को गरीबों का हितैषी बताते हुए कहा कि पहले भी देश से गरीबी हटाने के लिए काम किया है और आगे भी करते रहेंगे। इस बीच कांग्रेस महासचिव प्रियंका गांधी ने रायबरेली में कार्यकर्ताओं के साथ बैठक की। 
इस बीच पार्टियों की वफादारी भी बदलने का दौर जारी रहा। पंजाब में आम आदमी पार्टी और झारखंड में आरजेडी को भाजपा ने तगड़ा झटका दिया। फतेहगढ़ साहिब से आप मौजूदा सांसद हरिंदर सिंह खालसा ने वरिष्ठ भाजपा नेता अरुण जटेली की मौजूदगी में भाजपा का दामन थाम लिया। हालांकि आप उन्हें पहले ही पार्टी विरोधी गतिविधियों के मामले में बाहर का रास्ता दिखा चुकी है। उधर झारखंड के आरजेडी नेता गिरिनाथ सिंह भी भाजपा में शामिल हो गए। केंद्रीय मंत्री निर्मला सीतारमण के सामने उन्होंने पार्टी की सदस्यता ली । गिरिनाथ सिंह आरजेडी के पूर्व विधायक मंत्री होने के साथ ही पार्टी के संस्थापक सदस्यों में से एक हैं। 
गुरुवार को सीपीआईएम ने अपना घोषणापत्र जारी कर दिया। पार्टी ने वैकल्पिक नीतियों के माध्यम से नए भारत के निर्माण का वादा किया है। मुफ्त स्वास्थ्य देखभाल, बेहतर शिक्षा और एक सभ्य जीवन को घोषणा पत्र में जगह दी गई है। इस बीच सपा ने लोकसभा चुनावों के लिए 5 और   उम्मीदवारों के नाम का एलान किया है । पार्टी की ओर से जारी सूची में मुरादाबाद, बरेली, उन्नाव, झांसी और कुशीनगर के उम्मीदवारों के नाम शामिल हैं ।
चुनाव आयोग ने लोक सभा के तीसरे चरण के चुनावों के लिए भी गुरुवार को अधिसूचना  जारी कर दी। इस चरण में चौदह राज्‍यों और केन्‍द्र शासित क्षेत्रों के 115 चुनाव क्षेत्रों में 23 अप्रैल को मतदान होगा। इस चरण के लिए नामांकन पत्र भरने की अंतिम तारीख चार अप्रैल है। अगले दिन इसकी जांच की जायेगी और आठ अप्रैल तक उम्‍मीदवार अपना नामांकन वापस ले सकते हैं। गुजारात की लोक सभा की सभी 26, केरल की सभी 20, कर्नाटक और महाराष्‍ट्र की 14 और उत्‍तर प्रदेश की दस सीटों के लिए तीसरे चरण का मतदान होगा। लोक सभा चुनाव के साथ इस चरण में ओडि‍शा वि‍धानसभा की 42 सीटों के भी मतदान होंगे। 
