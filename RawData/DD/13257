आज बीजेपी संसदीय दल की बैठक हुई इसमें अविश्वास प्रस्ताव पर मिली प्रचंड जीत पर प्रधानमंत्री मोदी को बधाई दी गई। मॉनसून सत्र के दौरान की इस पहली बैठक में संसद सत्र के कामकाज का भी उल्लेख हुआ।    
मंगलवार को संसद के दोनों सदनों की कार्यवाही शुरु होने से पहले बीजेपी संसदीय दल की बैठक हुई। बैठक में पीएम नरेंद्र मोदी, गृहमंत्री राजनाथ सिंह के अलावा पार्टी  अध्यक्ष अमित शाह और अन्य सभी वरिष्ठ नेता व सांसद शामिल हुए। बैठक में पार्टी सदस्यों ने संसद में अविश्वास प्रस्ताव के खिलाफ जीत पर पीएम मोदी का सम्मान किया। प्रधानमंत्री ने कहा कि इस जीत के लिये भाजपा और उसके सहयोगी दलों के सदस्यों का अभिनंदन किया जाना चाहिए। अपनी सरकार के खिलाफ पेश विपक्ष के अविश्वास प्रस्ताव को लेकर कांग्रेस पर तंज कसते हुए पीएम मोदी ने  कहा कि वह कांग्रेस के आभारी हैं कि उसने विपक्ष के खोखलेपन को उजागर करने का मौका दिया। पीएम ने कहा कि विपक्ष की ओर से पेश प्रस्ताव उनकी राजनीतिक अपरिपक्वता को एवं समझ की कमी को दर्शाता है।
मॉनसून सत्र के दौरान की इस पहली बैठक में संसद सत्र के कामकाज का भी उल्लेख हुआ। सरकार ने कहा है कि पिछड़ा वर्ग को संवैधानिक दर्जा देने से जुडा विधेयक और तीन तलाक  विधेयक उसकी प्राथमिकता सूची है और इसको जल्द पारित कराने के लिए सभी दलों से बातचीत की जाएगी। 
एनआरसी के मसले पर बीजेपी ने कहा है कि इस बारे में गृहमंत्री ने संसद में बयान देकर साफ कर दिया है कि इसमें सरकार का कोई रोल नहीं है और सबको न्याय मिलेगा। लोकसभा के एक और राज्यसभा के चार नए सांसदों को चुने जाने पर उन्हे बधाई दी गयी। 
