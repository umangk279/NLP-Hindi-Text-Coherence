राजस्थान में क़ानून व्यवस्था का सवाल लगातार सुर्खियां बनी हुई है। करौली में एक व्यक्ति को ज़िंदा जलाने के मामले में पक्ष विपक्ष के बीच घमासान थमने का नाम नहीं ले रहा। वहीं, अब ये पूरा मामला पूरे राज्य में हिंसक घटनाओं की बढ़ती संख्याओं, महिलाओं के ख़िलाफ अपराध को लेकर ज्यादा गंभीर होती दिख रही हैं। 
राजस्थान के करौली जिले के सपोटरा थाना के बूकना गांव में जमीनी विवाद को लेकर पुजारी को जिंदा जलाने के मामले में बबाल और सियासत बढ़ती नजर आ रहा है। शनिवार को पूरा दिन इलाके में हंगामा होता रहा। परिजनों ने मांगे पूरी नहीं होने तक मृतक का अंतिम संस्कार करने से इंकार कर दिया। वही सांसद किरोड़ी लाल मीणा एवं गंगापुर सिटी के पूर्व विधायक मान सिंह भी बूकना गांव पहुंचे तथा सरकार व प्रशासन पर आरोप लगाकर सभी मांगों को जल्द पूरा करने की बात कही। इसके बाद किरोड़ी मीणा भाजपा नेताओं के साथ पीड़ित परिवार के घर के बाहर धरने पर बैठ गए। मौके पर एसडीएम तहसीलदार व भारी संख्या में पुलिस बल मौजूद रहे। देर शाम सरकार और प्रशासन से वार्ता के बाद मामले का पटाक्षेप हुआ और परिजन अंतिम संस्कार पर राजी हुए।
राजस्थान में कानून और व्यवस्था की खराब होती स्थिति पर बीजेपी आक्रामक है। महिलाओं और बच्चियों के खिलाफ रेप और अन्य आपराधिक घटनाओं में इजाफे पर बीजेपी ने राज्य की अशोक गहलोत सरकार पर निशाना साधा है। पार्टी का आरोप है कि राजस्थान में कोई सुरक्षित नहीं है... ना महिला, ना बच्चे। पार्टी का कहना है कि राज्य में कानून  व्यवस्था ध्वस्त हो गयी है और अपराधियों को  राजनीतिक संरक्षण मिल रहा है।
गौरतलब है कि करौली जिले में बूकना गांव में मंदिर माफी की जमीन पर अवैध कब्जा करने का प्रयास कर रहे दबंगों को रोकने पर आरोपियों ने मंदिर के पुजारी बाबूलाल वैष्णव को जिंदा जला दिया। जिसके बाद जयपुर के एसएमएस अस्पताल में गुरुवार को उनकी मौत हो गई। मामले में पुलिस ने मुख्य आरोपी कैलाश मीणा को गिरफ्तार कर लिया एवं अन्य फरार आरोपियों की तलाश के लिए विभिन्न टीमें गठित की हैं। वहीं मंगलवार को बाड़मेर में एक नाबालिग के साथ दुष्कर्म के मामले मे भी राज्य सरकार घिरी है। प्रारंभिक पूछताछ में यह स्पष्ट हो गया है कि आरोपी ने नाबालिग के साथ  दुष्कर्म किया था। बीजेपी ने इन घटनाओं के आधार पर कांग्रेस के पूर्व अध्यक्ष राहुल गांधी पर निशाना साधा और कहा कि बीजेपी शासित राज्यों में राजनीतिक पर्यटन करने वाले राहुल गांधी जरा राजस्थान पर भी ध्यान दें।
पार्टी का दावा है किराष्ट्रीय अपराध ब्यूरो के अनुसार राजस्थान पूरे देश में महिला उत्पीड़न, महिला अपराधों में पहले नंबर पर है। एजेंसी की खबरों के मुताबिक राजस्थान के राज्यपाल कलराज मिश्र ने राज्य में कानून व्यवस्था से जुड़ी कुछ घटनाओं पर शनिवार को मुख्यमंत्री अशोक गहलोत से फोन पर चर्चा की। राजभवन से जुड़े सूत्रों ने बताया कि राज्यपाल ने करौली में पुजारी को जिंदा जलाने, बाड़मेर में नाबालिग से बलात्कार सहित कई घटनाओं के संदर्भ में राज्य की कानून व्यवस्था के बारे में मुख्यमंत्री से चर्चा की और इन घटनाओं पर चिंता जताई।
