भारत ने भुवनेश्वर में खेले गए हॉकी विश्व लीग फाइनल्स में कांस्य पदक अपने नाम कर लिया है. कांस्य पदक के मुक़ाबले में भारत ने जर्मनी को 2-1 से मात देने में कामयाबी पाई. भारत के लिए एसवी सुनील और हरमनप्रीत ने 1-1 गोल किए. 
 भुवनेश्वर में खेले गए हॉकी विश्व लीग फाइनल्स के कांस्य पदक के मुक़ाबले में भारत का सामना जर्मनी के साथ था. पहले क्वार्टर में कोई भी टीम गोल करने में सफल नहीं हो पाई. दूसरे क्वार्टर में भारतीय टीम जर्मनी पर हावी होती नज़र आई. इसका फायदा भी भारत को मिला और दूसरे क्वार्टर के पांचवें मिनट में आकाशदीप द्वारा लगाए गए स्ट्रोक को विपक्षी गोलकीपर ने रोक दिया लेकिन उस पर मिले रिबाउंड पर एसवी सुनील ने गोल कर भारतीय टीम को 1-0 से आगे कर दिया.
जर्मन टीम के पास केवल 11 ही फिट खिलाड़ी थे यानि उनके पास स्बस्टिट्युशन के लिए खिलाड़ी नहीं थे, इस बात के बावजूद टीम तीसरे क्वार्टर में वापसी करने में कामयाब रही. मैच के 36वें मिनट में जर्मनी के लिए मार्क अपैल ने गोल कर मैच को बराबरी पर ला दिया. 
भारतीय टीम ने इसके बाद लगातार जर्मनी को दबाव में रखा और मैच के 54वें मिनट में मिले पेनेल्टी कॉर्नर को हरमनप्रीत ने गोल में बदल कर भारत को 2-1 से आगे कर दिया. इसके बाद और कोई गोल नहीं हुआ और भारत लगातार दूसरी बार इस प्रतियोगिता में कांस्य पदक अपने नाम करने में सफल रहा. गौरतलब है कि भारत ने हॉकी विश्व लीग फाइनल्स के पिछले संस्करण में नीदरलैंड को हराकर कांस्य पदक अपने नाम किया था.
