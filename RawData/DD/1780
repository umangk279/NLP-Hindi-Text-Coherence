जुलाई में होने वाले सभी रग्बी टेस्ट मैचों को कोरोना वायरस के कारण स्थगित कर दिया गया। विश्व रग्बी ने शुक्रवार को यह घोषणा करते हुए बताया कि जुलाई में होने वाले सभी रग्बी टेस्ट मैचों को स्थगित किया जाता है।  
विश्व रग्बी ने कहा कि कोविड-19 के कारण चल रहे पृथकवास और यात्रा संबंधित पांबंदियों के कारण इन्हें आयोजित करना असंभव था। यह फैसला फिर से रग्बी के लिये झटका है जिससे क्लबों को राजस्व में भारी नुकसान झेलना पड़ रहा है क्योंकि इस महामारी से पूरी दुनिया में पेशेवर खेल ठप्प हैं।
विश्व रग्बी ने बयान में कहा, ‘‘कई देशों में यात्रा और पृथकवास संबंधित पांबंदियों को बढ़ाने से खिलाड़ियों को तैयारियों के लिये उचित समय मिलने की चिंतायें हैं जिसका मतलब है कि जुलाई में किसी भी सीमा के बाहर अंतरराष्ट्रीय रग्बी प्रतियोगिता की मेजबानी नहीं की जा सकती। ’’
आयरलैंड और फिजी को आस्ट्रेलिया का दौरा करना था जबकि न्यूजीलैंड को वेल्स एवं स्काटलैंड की मेजबानी करनी थी और इंग्लैंड को जापान का दौरा करना था। स्काटलैंड और जार्जिया को विश्व चैम्पियन दक्षिण अफ्रीका का दौरा करना था।
 
 
