फाइनेंशियल ऐक्शन टास्क फोर्स (FATF) के एशिया-पैसिफिक ग्रुप ने पाकिस्तान को डाउनग्रेड करके ब्लैक लिस्ट में डाल दिया है 
पाकिस्तान को अंतरराष्ट्रीय स्तर पर बड़ा झटका लगा है। टेरर फंडिंग पर नजर रखने वाली अंतरराष्ट्रीय संस्था फाइनेंशियल एक्शन टाक्स फोर्स यानि एफएटीएफ ने पाकिस्तान को ब्लैक लिस्ट कर दिया है। फाइनेंशियल ऐक्शन टास्क फोर्स (FATF) के एशिया-पैसिफिक ग्रुप ने पाकिस्तान को डाउनग्रेड करके ब्लैक लिस्ट में डाल दिया है। एफएटीएफ अंतर्राष्ट्रीय आतंकवाद के वित्तपोषण की निगरानी करने वाली संस्था है। एशिया-पैसिफिक ग्रुप एफएटीएफ के 9 क्षेत्रिय केंद्रों में से एक है। पहले से ही कर्ज संकट और गरीबी से जूझ रहे पाकिस्तान के लिए FATF का यह कदम किसी बुरे सपने से कम नहीं है। 
एफएटीएफ ने आतंकवाद को फंडिंग और मनी लॉन्ड्रिंग को रोकने में असमर्थ रहने पर पाकिस्तान को ब्लैकलिस्टेड किया है। एफएटीएफ ने शुक्रवार को कहा, ‘पाकिस्तान आतंकवाद की फंडिंग को रोकने के लिए अपने एक्शन प्लान को पूरा करने में विफल रहा है।’ फ्लोरिडा के ओरलैंडो में हुई बैठक में एक बयान जारी कर  एफएटीएफ ने कहा, 'पाकिस्तान न सिर्फ जनवरी की समय सीमा के साथ अपनी एक्शन प्लान को पूरा करने में विफल रहा है, बल्कि वह मई 2019 तक भी अपने एक्शन प्लान को पूरा नहीं कर सका है।’ गौरतलब है कि एफएटीएफ ने कठोर शब्दों में पाकिस्तान से अक्टूबर 2019 तक अपने एक्शन प्लान को पूरा करने को कहा था। 
