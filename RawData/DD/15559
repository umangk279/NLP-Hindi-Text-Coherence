राजधानी में चल रहे नई दिल्ली विश्व पुस्तक मेले के दूसरे दिन रविवार को काफी संख्या में पुस्तक प्रेमी मेले का अवलोकन करने पहुंचे. मेले में पुस्तकों के अलावा भी बहुत कुछ देखने को मिल रहा है. 
दिल्ली के प्रगति मैदान में चल रहे विश्व पुस्तक मेले में पुस्तक प्रेमियों की भीड़ उमड़ रही है. कड़ाके की ठंड के बावजूद पुस्तक प्रेमियों के उत्साह में कोई कमी देखने को नहीं मिल रही. ये पुस्तक मेला न केवल पाठकों को बल्कि लेखकों को भी एक अच्छा मंच प्रदान करता है. प्रकाशकों के लिए भी ये मेला किसी पर्व से कम नहीं, जिसका इन्हें बेसब्री से इंतजार रहता है.
मेले में बच्चों के लिए रोबोटिक्स प्रणाली और ई-लर्निंग पुस्तकें भी देखी जा सकती हैं. रोबोटिक्स प्रणाली में बच्चों को प्रेक्टिकल जानकारी दी जा रही है और यहां रोबोट की तरह चलते-फिरते उपकरण भी मेले में आकर्षण का केंद्र बने हुए हैं.
14 जनवरी तक चलने वाले इस विश्व पुस्तक मेले में करीब 40 देश हिस्सा ले रहे हैं और देशभर से भी करीब 800 प्रकाशक विभिन्न भाषाओं की पुस्तकें यहां प्रदर्शित कर रहे हैं.
