देश के साथ-साथ विदेश में भी भारत के 69 वें गणतंत्र दिवस का जश्न मनाया गया। चीन में भारत के राजदूत गौतम बंबावले ने बीजिंग स्थित दूतावास में तिरंगा फहराया और राष्ट्रपति रामनाथ कोविंद का देश के नाम दिया संदेश पढ़ा। 
इसके बाद वहां एक सांस्कृतिक कार्यक्रम का आयोजन किया गया। कार्यक्रम में 300 से अधिक भारतीय प्रवासियों एवं भारतीय राजदूतों ने शिरकत की।
जकार्ता स्थित भारतीय दूतावास में भी आज गणतंत्र दिवस मनाया गया। चार्ज डी अफेयर्स प्रकाश गुप्ता ने दूतावास में भारतीय नागरिकों एवं भारतीय वंशी लोगों की मौजूदगी में ध्वजारोहण कर जोश एवं उत्साह के साथ गणतंत्र दिवस का जश्न मनाया।
बाली और मेडन में भी भारतीय वाणिज्य दूतावासों में गणतंत्र दिवस का जश्न मनाया गया। सिंगापुर में कार्यवाहक उच्चायुक्त निनाद एस देशपांडे के साथ 600 से अधिक भारतीयों ने गणतंत्र दिवस मनाया।
देशपांडे ने राष्ट्रपति का भाषण भी पढ़ा। भारतीय स्कूलों के छात्रों ने देशभक्ति के गीत भी गाए। उच्चायुक्त ने समुदाय के लिए एक समारोह भी आयोजित किया।
