गुजरात के दौरे पर गए प्रधानमंत्री ने कहा कि पिछले 20 सालों में कच्छ जिले की तस्वीर बदल गई है. उन्होंने कहा कि पानी की गंभीर समस्या के चलते कभी लोग यहां आना पसंद नहीं करते थे लेकिन अब हालात पूरी तरह बदल चुके हैं. इस बदलाव में कहीं न कहीं इस ऊर्जा की बड़ी भूमिका रही है जिससे क्षेत्र को विकास का पंख लगाने में मदद मिली है. 
इन्हीं संकल्पों को यथार्थ में परिवर्तित करते हुए प्रधानमंत्री नरेन्द्र मोदी ने गुजरात के अंजार क्षेत्र में विकास के नए अध्याय को जोड़ा. उन्होंने मुंद्रा एलएनजी टर्मिनल का शुभारंभ किया जिसे पीएम के स्वच्छ ऊर्जा के एजंडे को ध्यान में रख कर विकसित किया गया है. प्रधानमंत्री ने कहा कि गुजरात तेज़ी से भारत के एलएनजी केंद्र के रूप में उभर रहा है. जीएसपीसी एलएनजी लिमिटेड द्वारा विकसित इस टर्मिनल की क्षमता 5 मिलियन टन है. इसे  5041 करोड़ रुपये की लागत से तैयार किया गया है. मुंद्रा एलएनजी टर्मिनल एक उच्च दबाव संचरण ग्रिड से जुड़ा हुआ है जो सुनिश्चित करता है कि एलएनजी सीधे अंतिम उपयोगकर्ता तक पहुंच जाए. यह उद्योग और वाणिज्य क्षेत्रों के  साथ-साथ घरेलू उपयोगकर्ताओं के लिए वरदान है. प्रधानमंत्री ने कहा कि बदलते वक्त के साथ गैस आधारित अर्थव्यवस्था बेहद ज़रूरी है.
इसके अलावा प्रधानमंत्री ने अंजार-मुंद्रा पाइपलाइन परियोजना और पालनपुर-पानी-बाड़मेर पाइपलाइन परियोजना का भी लोकार्पण किया. गुजरात राज्य पेट्रोनेट द्वारा मुंद्रा बंदरगाह और अंजार के बीच अंजार-मुंद्रा प्राकृतिक गैस पाइपलाइन बिछाई गई है. 67 किलोमीटर लंबी इस परियोजना पर 375 करोड़ रुपये की लागत आई है. देश के चारो छोर अब गैस ग्रिड से जुड़ गए हैं.
प्रधानमंत्री ने 66 KV के 3 विद्युत उप केंद्रों को राष्ट्र को समर्पित किया. प्रधानमंत्री ने कहा कि ऊर्जा की कमी किसी भी देश को गरीबी से नहीं निकाल सकती है. ऊर्जा रोज़गार का बड़ा माध्यम है लिहाज़ा किसी भी देश के विकास के लिए मज़बूत ऊर्जा क्षेत्र की आवश्यक्ता होती है.
प्रधानमंत्री ने विकास कार्यों को के लोकार्पण को जारी रखते हुए राजकोट स्मार्ट सिटी के परियोजना को भी राजकोट वासियों को समर्पित किया. इसके तहत राजकोट शहर के लिए सीसीटीवी कैमरों के ज़रिए हरेक गतिविधियों पर नज़र रखने में आसानी होगी. इसके अलावा उन्होने प्रधानमंत्री आवास योजना शहरी के तहत राजकोट में लाभार्थियों को ई गृह प्रवेश कराया. प्रधानमंत्री ने कहा कि सरकार का बस एक ही उद्देश्य है, आम जनता की आशाओं और आकांक्षाओं को पूरा करना और आम लोगों की ज़िंदगी में गुणात्मक बदलाव लाना है.
 
