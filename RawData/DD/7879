गंभीर वित्तीय संकट का सामना कर रहे जेटएयरवेज की मुश्किलें लगातार बढ़ रही हैं। कल जेट के घरेलू उड़ानों वाले पायलटों की संस्था ने स्पष्ट चेतावनी दे दी कि इस महीने सैलरी नहीं मिली तो वे 1 अप्रैल से हड़ताल पर चले जाएंगे।  
इससे पहले, सोमवार को जेट ने लीज पर लिए विमानों का किराया नहीं चुका पाने के कारण 6 और जहाज सेवा से हटा लिए। इस वजह से जेट की देशभर की कई उड़ानें रद्द हो गईं। कल ही नागर विमानन मंत्री सुरेश प्रभु ने मंगलवार को जेट एयरवेज के मामले में अपने मंत्रालय के सचिव को आपात बैठक करने के निर्देश दिए। इस बैठक में डीजीसीए ने साफ कहा है कि जेट की वित्तीय हालत गंभीर है।
DGCA ने बताया कि आने वाले हफ्तों में जेट अपने उड़ रहे विमानों की संख्या और घटा सकता है। DGCA ने जेट को निर्देश दिए कि ऐसे पायलट, केबिन क्रू और ग्राउंड स्टाफ, जो किसी भी तरह के तनाव की शिकायत कर रहे हैं, उन्हें ड्यूटी पर नहीं लगाया जाये।
