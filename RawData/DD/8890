प्रधानमंत्री ने गाजीपुर में एक कार्यक्रम में शिरकत की. उन्होंने महाराज सुहेलदेव पर डाक टिकट जारी किया. इसके बाद उन्होंने एक मेडिकल कॉलेज की आधारशिला रखी. जनसभा को संबोधित करते हुए उन्होंने कहा कि देश में अब संवेदनशील सरकार है जो गरीबों, वंचितों के जीवन स्तर को ऊपर उठाने के लिए प्रयासरत है. उन्होंने किसानों पर झूठी राजनीति करने के लिए कांग्रेस पर करारा वार किया, तो वहीं भ्रष्टाचारियों को चेतावनी भी दी. 
पूर्वांचल के लोगों के सपनों को पूरा करने के लिए प्रधानमंत्री नरेंद्र मोदी ने शनिवार को उत्तर प्रदेश में एक मेडिकल कॉलेज की आधारशिला रखी. ये कॉलेज 220 करोड़ रुपये की लागत से बनेगा. साथ ही प्रधानमंत्री नरेंद्र मोदी ने ने महाराजा सुहेलदेव का एक स्मारक डाक टिकट भी जारी किया. गाजीपुर में मेडिकल कॉलेज कई महत्वपूर्ण अस्पतालों में से एक है, जो राज्य में स्वास्थ्य सुविधाओं को बेहतर बनाने के लिए स्थापित किया जा रहा है. इस मौके पर जनसभा को संबोधित करते हुए प्रधानमंत्री ने कहा कि ये परियोजनाएं पूर्वांचल को एक मेडिकल हब बनाने का काम करेंगी.
प्रधानमंत्री ने जनसभा को संबोधित किया और उन्होंने कांग्रेस की झूठी राजनीति को बेनकाब किया. उन्होंने कहा कि केंद्र सरकार कृषि क्षेत्र में किसानों के कल्याण के लिए कई योजनाएं चला रही है, लेकिन कांग्रेस किसानों के साथ सिर्फ चुनावी राजनीति कर रही है.
प्रधानमंत्री नरेंद्र मोदी ने कहा कि मौजूदा केंद्र सरकार पूरी पारदर्शिता के साथ, स्पष्ट लक्ष्यों की बुनियाद पर व्यवस्था में स्थाई परिवर्तन ला रही है. उन्होंने कांग्रेस पर कटाक्ष किया और कहा कि देश में भ्रष्टाचार की जगह ईमानदारी जगह ले रही है, ऐसे में विपक्षी परेशान हो रहे हैं.
प्रधानमंत्री ने विश्वास दिलाया कि ‘सबका साथ, सबका विकास’ के मंत्र के ज़रिए केंद्र और राज्य सरकार काम कर रही है. भाजपा सरकार लोगों के प्रति संवेदनशील है और जवाबदेह भी. वजह यही है कि जीवन स्तर उठाने और गरीबों, वंचितों और किसानों तक योजनाओं का लाभ सीधे पहुंचाने के लिए सरकार पूरी तरह से प्रतिबद्ध है.
 
