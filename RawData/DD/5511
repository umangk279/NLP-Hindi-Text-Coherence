'विक्रम' शनिवार तड़के डेढ़ बजे से ढाई बजे के बीच चांद की सतह पर 'सॉफ्ट लैंडिंग' करेगा। 'चंद्रयान-2' अपने लैंडर को 70 डिग्री दक्षिणी अक्षांश में दो गड्ढों- 'मैंजिनस सी' और 'सिंपेलियस एन' के बीच ऊंचे मैदानी इलाके में उतारने का प्रयास करेगा। यह एक चंद्र दिवस के लिए काम करेगा। 
पिछले 45 दिन से हो रहे इंतजार की घड़ियां खत्म होने को हैं। सफलतापूर्वक कई मंजिलें तय करता हुआ चंद्रयान 2 इतिहास बनाने की ओर आगे बढ़ रहा है। मिशन चंद्रयान 2 अब तक के सबसे जटिल दौर से गुज़रने को है तैयार। चांद की सतह पर चंद्रयान-2 की सॉफ्ट लैंडिंग आज देर रात (छह-सात सितंबर की मध्य रात्रि) करीब दो बजे होगी। इसके साथ ही भारत चंद्र मिशन में एक नया कीर्तिमान स्थापित कर देगा। हालांकि, ये चुनौती इतनी आसान नहीं है। लैंडिंग के अंतिम 15 मिनट बेहद चुनौतीपूर्ण होंगे। पूरे मिशन की कामयाबी इन अंतिम 15 मिनट पर ही टिकी है।
देश आज सांसे थामे चंद्रमा पर भारत के इतिहास रचने का इंतजार कर रहा है। जैसे-जैसे चंद्रयान-2 चांद की सतह के करीब पहुंच रहा है, वैसे-वैसे सभी की धड़कने तेज होने लगी हैं। देशभर में लोग इस वक्त विक्रम की सफल 'सॉफ्ट लैंडिंग' का इंतजार कर रहे हैं। शनिवार के शुरुआती घंटों में होने वाली इस लैंडिंग को लेकर देश भर प्रार्थना और दुआओं का दौर जारी है । मुंबई के एक गणपति पांडाल में सफल लैंडिंग के लिए विशेष आरती और प्रार्थना की गयी । लोगों ने बाप्पा ने मिशन चंद्रयान - 2 की सफलता की प्रार्थना की।
इसरो के मुताबिक चंद्रयान-2 का लैंडर 'विक्रम' शनिवार तड़के चांद की सतह पर ऐतिहासिक 'सॉफ्ट लैंडिंग' करने के लिए तैयार है।
'विक्रम' शनिवार तड़के डेढ़ बजे से ढाई बजे के बीच चांद की सतह पर 'सॉफ्ट लैंडिंग' करेगा। 'चंद्रयान-2' अपने लैंडर को 70 डिग्री दक्षिणी अक्षांश में दो गड्ढों- 'मैंजिनस सी' और 'सिंपेलियस एन' के बीच ऊंचे मैदानी इलाके में उतारने का प्रयास करेगा। यह एक चंद्र दिवस के लिए काम करेगा। एक चंद्र दिवस पृथ्वी के करीब 14 दिनों के बराबर होता है।
'विक्रम' के अंदर रोवर 'प्रज्ञान' होगा जो शनिवार सुबह साढ़े पांच से साढ़े छह बजे के बीच लैंडर के भीतर से बाहर निकलेगा। इसरो अध्यक्ष के़ सिवन ने कहा है कि कि इस बहुप्रतीक्षित लैंडिंग के लिए चीजें योजना के अनुसार आगे बढ़ रही हैं।
देश के तमाम पूर्व वैज्ञानिक इसकी सफलता को लेकर आश्वस्त हैं ।
वैज्ञानिक ही नहीं पूरे देश  की  निगाह इस अभियान पर टिकी हुई हैं। लोग बेसब्री से उस पल का इंतजार कर रहे हैं।
भारत का यह दूसरा चंद्र मिशन चांद के उस दक्षिणी ध्रुव क्षेत्र पर प्रकाश डालेगा जहां अभी तक किसी भी देश की नजर नहीं गई है । सफल 'सॉफ्ट लैंडिंग' भारत को रूस, अमेरिका और चीन के बाद यह उपलब्धि हासिल करने वाला दुनिया का चौथा देश बना देगी। इसके साथ ही भारत अंतरिक्ष इतिहास में एक नया अध्याय लिखते हुए चांद के दक्षिणी ध्रुव क्षेत्र में पहुंचने वाला विश्व का प्रथम देश बन जाएगा।
