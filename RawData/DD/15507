आईएनएक्स मीडिया मामले में पूर्व वित्त मंत्री पी चिदंबरम के बेटे कार्ति चिदंबरम से प्रवर्तन निदेशालय में आज हो सकती है पूछताछ। मनी लांड्रिंग मामले को लेकर ईडी ने कार्ति का बयान दर्ज़ करने के लिए किया था उन्हें समन। 
कांग्रेस के वरिष्ठ नेता पी. चिदंबरम के पुत्र कार्ति चिदंबरम आज आईएनएक्स मीडिया धनशोधन मामले की जांच के सिलसिले में प्रवर्तन निदेशालय के समक्ष पेश होंगे। मामले के जांच अधिकारी कार्ति का बयान दर्ज करेंगे। केंद्रीय जांच एजेंसी ने कार्ति और अन्य के खिलाफ पिछले साल मई में मामला दर्ज किया था।
एजेंसी ने कार्ति, आईएनएक्स मीडिया और इसके निदेशकों, पीटर और इंद्राणी मुखर्जी तथा अन्य सहित सीबीआई शिकायत में नामित लोगों के खिलाफ प्रवर्तन मामला प्राथमिक रिपोर्ट ईसीआईआर दर्ज की थी, जो मनी लांड्रिंग रोधक कानून के प्रावधानों के तहत दर्ज किया गया था। सीबीआई ने कार्ति चिदंबरम और मुखर्जी के खिलाफ आपराधिक साजिश, धोखाधड़ी, रिश्वत लेने, सरकारी कर्मचारियों को प्रभावित करने का मामला दायर किया था। एजेंसी ने 2 जनवरी को कार्ति को आज पेश होने के लिए कहा था।
