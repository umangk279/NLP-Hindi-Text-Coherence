चंद्रमा की कक्षा में पहुंचा चंद्रयान -2,  आज सुबह 9.02 मिनट पर किया सफलतापूर्वक प्रवेश, इसरो अध्यक्ष ने कहा कि प्रवेश की प्रक्रिया 30 मि. में हुई पूरी। 7 सितंबर को लैंडर विक्रम उतरेगा चंद्रमा के दक्षिण ध्रुव पर.. 
भारत का महत्‍वाकांक्षी चंद्रयान-2 ने आज चंद्रमा की कक्षा में प्रवेश कर लिया। मिशन का ये सबसे अहम और जटिल दौर था। वैज्ञानिकों के मुताबिक चन्द्रयान 2 को चंद्रमा पर स्थापित करने के लिए सैटेलाइट को एक निश्चित रफ्तार से चंद्रमा की कक्षा में प्रवेश करना था। अगर उसकी रफ्तार तेज़ होती है तो वह चंद्रमा की कक्षा से बाहर जाकर गहरे अंतरिक्ष में खो सकता था और अगर वह धीमी गति से पहुंचता है तो चंद्रमा का गुरुत्वाकर्षण चंद्रयान 2 को अपनी कक्षा में खींच सकता था।
ज़ाहिर है इस पूरी प्रक्रिया के दौरान एक छोटी सी चूक भी मंहगी साबित हो सकती थी। चंद्रमा की कक्षा में प्रवेश करने के बाद चंद्रयान को 21 अगस्‍त और 1 सितम्‍बर के बीच चार और कक्षाएं सफलता पूर्वक पार करनी होगी। इसके बाद यह चंद्रमा के सतह के और करीब आ जाएगा। 
मिशन के लिए सबसे अहम दिन होगा 7 सितम्‍बर का दिन जब दक्षिणी ध्रुव पर यान का लैंडर विक्रम चंद्रमा की सतह पर उतरेगा। इसरो प्रमुख ने बताया कि देर रात 1.55 मिनट पर ये लैंडिंग होगी।
इसरो अध्यक्ष के. सिवन ने कहा कि पूरी दुनिया को हमारे डाटा का इंतज़ार है, ख़ासतौर पर नासा को। क्योंकि नासा अपने अगले मिशन में पहली महिला और एक पुरुष को चांद पर भेजने की योजना बना रहे हैं।
