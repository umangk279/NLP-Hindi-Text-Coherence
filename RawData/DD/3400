भारत और ऑस्ट्रेलिया के बीच तीसरा और अंतिम एक दिवसीय मैच बेंगलुरु में आज, तीन मैचों की सीरीज़ में दोनों टीमें जीत चुकी है 1-1 मैच। 
भारत और ऑस्ट्रेलिया के बीच तीन मैच की वनडे सीरीज़ का तीसरा और आख़िरी मुक़ाबला रविवार को बेंगलुरू में खेला जाएगा। भारतीय टीम ने राजकोट वनडे में ऑस्ट्रेलिया को 36 रन से हराकर सीरीज़ को 1-1 की बराबरी पर ला दिया था,पिछले मुक़ाबले में के.एल.राहुल,शिखर धवन और विराट कोहली ने शानदार पारी खेली थी और टीम इंडिया को जीत दिलाने में अहम भूमिका निभाई थी,ऐसे में एक बार फिर से इन तीनों से अच्छे प्रदर्शन की उम्मीद रहेगी।
पिछले मुक़ाबले में जिस तरह से विराट एंड कंपनी ने 340 का बड़ा स्कोर कर ऑस्ट्रेलिया को धूल चटाई उससे एक बात साफ़ है कि टीम ने मध्यक्रम की बल्लेबाज़ी को लेकर उठ रहे तमाम सवालों का जवाब दे दिया।अच्छी बात ये रही कि शिखर धवन से लेकर के.एल.राहुल तक सभी पूरी लय में नज़र आए,राहुल की भूमिका इसलिए भी महत्वपूर्ण रही क्योकि विकेट के पीछे जिस तरह से उन्होने अपनी छाप छोड़ी वो किसी मंझे हुए विकेटकीपर जैसी रही।गेंदबाज़ी में मोहम्मद शमी और कुलदीप यादव ने अपने अपने डिपार्टमेंट को हिट रखा और ऐन मौकों पर विकेट निकाल अपनी खूबी को पेश किया।
ऑस्ट्रेलिया की बात करें तो टीम ने राजकोट का मुक़ाबला ज़रूर हारा लेकिन टीम इंडिया को चैन से जीतने भी नहीं दिया,ये टीम इस बार एक यूनिट के तरह से नज़र आ रही है,ख़ास बात ये है कि टीम के बल्लेबाज़ी क्रम में गहराई है और किसी एक खिलाड़ी पर निर्भरता नहीं है।गेंदबाज़ी में भी टीम के पास मिचेल स्टार्क और पैट कमिंस की खतरनाक जोड़ी है कुल मिलाकर ऑस्ट्रेलिया की टीम बेहद संतुलित है ऐसे में टीम इंडिया को अगर सीरीज़ जीतनी है तो ज़ाहिर तौर पर एक बार फिर से टीम को राजकोट वनडे वाला खेल दिखाना होगा।
  
