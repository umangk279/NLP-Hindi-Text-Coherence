सोशल नेटवर्किंग वेबसाइट ट्विटर ने सुरक्षा कारणों से दुनियाभर के अपने 33 करोड़ उपयोगकर्ताओं से पासवर्ड बदलने को अनुरोध किया है। ट्विटर ने कहा है कि उनकी आंतरिक जांच में किसी भी तरह के पासवर्ड चोरी होने या उसके दुरुपयोग की कोई जानकारी नहीं है। लेकिन ट्विटर ने एहतियातन अपने सभी उपयोगकर्ताओं से पासवर्ड बदलने का अनुरोध किया है। 
 
ट्विटर ने इस बात की कोई जानकारी नहीं दी है कि कितने यूजर्स के पासवर्ड इससे प्रभावित थे। माना जा रहा है कि बड़ी संख्या में कई अकाउंट इससे प्रभावित हुए हैं और आने वाले कुछ महीनों में इसका खुलासा किया जा सकता है।
दरअसल, ट्विटर के इंटरनल लॉग में एक एक बग मिला है, जिसे ठीक कर दिया गया है. ट्विटर ने ट्वीट कर इस बात की जानकारी दी है. ट्विटर की ओर से आश्वासन दिया गया है कि बग की वजह से किसी भी यूजर्स के डेटा पर कोई प्रभाव नहीं पड़ा है. ना ही किसी तरह की सुरक्षा प्रभावित हुई है.
ट्विटर ने जानकारी देते हुए ट्वीट में लिखा है, 'हमने हाल ही में एक बग पाया है, इस वजह से इंटरनल लॉग में संरक्षित पासवर्ड का खुलासा हो गया है. बग को ठीक कर दिया गया है, साथ ही किसी भी तरह से डेटा में सेंध नहीं लगी है.' कंपनी ने यूजर्स को भरोसा दिया है कि वे ऐसी कोशिश में जुटे हैं कि आगे से ऐसी समस्या का पैदा न हो सके.
