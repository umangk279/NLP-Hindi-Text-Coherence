भारतीय अंडर-19 टीम ने शानदार गेंदबाजी के दम पर फाइनल मुकाबले में बांग्लादेश को हरा सातवीं बार एशिया कप का खिताब अपने नाम किया है। पहले बल्लेबाजी करते हुए भारत 106 रन का स्कोर ही खड़ा कर पाया था लेकिन आकाश और अथर्व ने लाजवाब गेंदबाजी करते हुए बांग्लादेश को महज 101 रन पर ढेर कर दिया टीम को 5 रन से जीत दिला दी। भारत ने रिकॉर्ड सातवीं बार अंडर 19 एशिया कप का खिताब अपने नाम किया।  
बायें हाथ के स्पिनर अथर्व अंकोलेकर के पांच विकेट के बूते भारत ने अंडर-19 एशिया कप के रोमांचक एकदिवसीय मुकाबले में शनिवार को यहां बांग्लादेश को पांच रन से हराकर खिताब पर कब्जा किया। 
कम स्कोर वाले इस मैच में अंकोलेकर के अलावा आकाश सिंह ने भी शानदार गेंदबाजी की और 12 रन देकर तीन विकेट लिये। सुशांत मिश्रा और विद्याधर पाटिल को एक-एक विकेट मिला। 
भारतीय टीम पहले बल्लेबाजी करते हुए 32.4 ओवर में महज 106 रन पर आउट हो गयी लेकिन 18 साल के अंकोलेकर ने आठ ओवर में 28 रन देकर पांच विकेट चटकाकर श्रीलंका की पारी को 33 ओवर में 101 रन पर समेट दिया।
जीत के लिए 107 रन के लक्ष्य का पीछा करने उतरे बांग्लादेश की खराब शुरूआत के बाद कप्तान अकबर अली (23) और मृत्युंजय चौधरी ने (21) उम्मीदें बनायी लेकिन दोनों जल्दी पवेलियन लौट गये। 
इसके बाद तंजिम हसन शाकिब (12) और रकिबुल हसन (नाबाद 11) ने नौवें विकेट के लिए 23 रन जोड़कर एक बार फिर भारत को परेशानी में डाल दिया लेकिन अंकोलेकर ने चार गेंद के अंदर आखिरी के दोनों विकेट चटकाकर भारत को जीत दिला दी।
भारत के लिए कप्तान ध्रुव जुरेल (33) और निचले क्रम के बल्लेबाज करण लाल (37) ही बल्ले से योगदान दे सके।
इससे पहले टास जीत कर भारतीय टीम के लिए बल्लेबाजी करने का फैसला गलत साबित हुआ। बायें हाथ के तेज गेंदबाज चौधरी (18 रन देकर तीन विकेट) और आफ स्पिनर शमीम हुसैन (आठ रन देकर तीन विकट) ने भारतीय बल्लेबाजों को क्रीज पर टिकने नहीं दिया।
छठे ओवर की पहली गेंद तक भारत के तीन बल्लेबाज पवेलियन लौट गये थे जबकि स्कोर बोर्ड पर सिर्फ आठ रन टंगे थे। इसके बाद कप्तान जुरेल और शाश्वत रावत (19) ने टीम के स्कोर को 50 के पार पहुंचाया। लेकिन रावत के आउट होते ही भारतीय पारी एक बार फिर लड़खड़ा गयी और टीम ने 84 रन पर नौवां विकेट गंवा दिया।
करण ने आखिरी विकेट के लिए आकाश सिंह (नाबाद दो) के साथ 22 रन की साझेदारी कर टीम के स्कोर को 100 के पार पहुंचाया। वह आउट होने वाले आखिरी बल्लेबाज रहे। 
