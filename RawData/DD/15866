अमेरिका के सार्वजनिक खाद्य भंडारण मुद्दे का स्थायी समाधान निकालने के लिए बातचीत से इंकार करने के साथ ही अर्जेंटीना की राजधानी ब्यूनेस आयर्स में चल रही विश्व व्यापार संगठन की 11वीं मंत्रिस्तरीय बैठक के विफल होने के संकेत हैं. भारत इस मुद्दे का स्थायी समाधान जरूरी मानता है. भारत खाद्य सब्सिडी सीमा के आकलन के फॉर्मूले में संशोधन की मांग करता रहा है. उसका कहना है कि खाद्य सुरक्षा कार्यक्रम पूरी तरह लागू किये जाने से विश्व व्यापार संगठन की निर्धारित सीमा का उल्लंघन होगा. 
 अर्जेंटीना की राजधानी में चल रही विश्व व्यापार संगठन की 11वीं मंत्रिस्तरीय वार्ता अमेरिका के चलते बेनतीजा रह सकती है. अमेरिका ने खाद्य सुरक्षा के लिए पब्लिक स्टॉकहोल्डिंग मसले के स्थायी समाधान के लिए हो रहे प्रयासों में शामिल होने से साफ इनकार कर दिया है. अमेरिका के सहायक व्यापार प्रतिनिधि शेरन बोमर लॉरिटसन ने एक बैठक में कहा कि फूड स्टॉकहोल्डिंग मसले का स्थायी समाधान अमेरिका को स्वीकार्य नहीं है. भारत इस मुद्दे का स्थायी समाधान जरूरी मानता है. इसके बाद वार्ता के विफल रहने की आशंका बढ़ गई है.
गौरतलब है कि भारत लगातार खाद्य भंडार के मसले के स्थायी समाधान की वकालत करता आ रहा है और इस वार्ता में सकारात्मक परिणाम की उम्मीद की जा रही थी. वाणिज्य और उद्योग मंत्री सुरेश प्रभु के नेतृत्व में भारतीय शिष्टमंडल और विश्व के 33 देशों का समूह स्थायी समाधान पर बल दे रहे हैं, क्योंकि यह दुनिया के गरीब और विकासशील देशों के करोड़ों लोगों को भोजन मुहैया कराने के लिए जरूरी है.
वैश्विक व्यापार नियमों के तहत संगठन के सदस्य देश की खाद्य सब्सिडी 1986 से 1988 के मूल्य पर आधारित उत्पादन मूल्य की 10 प्रतिशत से अधिक नहीं होनी चाहिए. भारत खाद्य सब्सिडी सीमा के आकलन के फॉर्मूले में संशोधन की मांग करता रहा है. उसका कहना है कि खाद्य सुरक्षा कार्यक्रम पूरी तरह लागू किए जाने से विश्व व्यापार संगठन की निर्धारित सीमा का उल्लंघन होगा. भारत समेत तमाम विकासशील देशों का मानना है विश्व व्यापार संगठन की प्राथमिकता को सिर्फ कृषि उत्पादों तक न सीमित रखा जाए बल्कि इसमें मैन्युफेक्चरिंग और सर्विस सेक्टर को भी शामिल किया जाए.
गौरतलब है कि पिछले दो दशकों अंतरराष्ट्रीय व्यापार के मायने बदले हैं जिसमें मैन्युफेक्चरिंग और सर्विस सेक्टर के क्षेत्र में विकासशील देश विकसित देशों को जबर्दस्त चुनौती देते नज़र आ रहे हैं. इसके बाद विकसित देशों ने अपने उद्योगों को संरक्षण देने की कोशिश की है जिसका विकासशील देश विरोध करते रहे हैं.
बहरहाल इस बार डब्ल्यूटीओ की बैठक बेनतीजा होने से इस संगठन की प्रासंगिकता और विश्वसनीयता पर बड़ा सवाल खड़ा होता दिख रहा है. क्योंकि किसी भी देश के लिए अपने नागरिकों की क्षुधा शांति से बढ़कर कोई नीति नहीं हो सकती और फिलहाल विश्व व्यापार संगठन के बैनर तले विकसित देश अपने व्यापारिक हितों के चलते उन्हें खाद्य सुरक्षा कार्यक्रम लागू करने में बाधा बन रहे हैं.
