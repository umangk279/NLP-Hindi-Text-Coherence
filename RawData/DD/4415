भारत और बांग्लादेश के बीच इंदौर में खेले जा रहे पहले टेस्ट मैच के दूसरे दिन मयंक अग्रवाल के शानदार 243 रन की बदौलत भारत ने दिन का खेल खत्म होने तक  6 विकेट के नुकसान पर 493 रन बना लिए थे। इसतरह भारत ने फिलहाल 343 रन की बढ़त बना ली है। 
इससे पहले भारत ने आज अपने कल के स्कोर 1 विकेट पर 86 रन से आगे खेलना शुरू किया लेकिन अभी कुछ ही रन जोड़े थे कि टीम का दूसरा विकेट चेतेश्वर पुजारा के रूप में गिरा जिन्हे अबू जाएद ने 54 के स्कोर पर आउट किया। जाएद ने कप्तान विराट कोहली का भी विकेट चटकाया,जाएद ने कोहली को शून्य पर पवैलियन वापस भेजा। अजिंक्य रहाणे ने मयंक का अच्छा साथ दिया दोनों बल्लेबाजों ने बेहतरीन प्रदर्शन कर मैदान के चारों ओर शॉ़ट्स लगाए हालांकि रहाणे शतक बनाने से चूके उन्हे 86 रन के निजी स्कोर पर अबू जायद ने ही ताइजुल इस्लाम के हाथों कैच आउट कराया। वहीं रवींद्र जडेजा अर्धशतक बनाने में कामयाब रहे.
