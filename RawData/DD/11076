राफेल डील पर भाजपा का बड़ा आरोप- रॉबर्ट वाड्रा की कंपनी को बिचौलिया बनाना चाहती थी कांग्रेस. राफेल सौदे में राहुल गांधी पर देश को गुमराह करने का आरोप लगाते हुए बीजेपी ने कहा कि एक अनलोडेड एयरक्राफ्ट की कीमत की तुलना पूरी तरह लोडेड एयरक्राफ्ट से करके राहुल गांधी देश को गुमराह कर रहे हैं. बीजेपी के वरिष्ठ नेता और केंद्रीय मंत्री गजेंद्र सिंह शेखावत ने यह भी आरोप लगाया कि यूपीए सरकार रॉबर्ट वाड्रा और संजय भंडारी की कंपनी को बिचौलिए के तौर पर इस्‍तेमाल करना चाहती थी. 
फ्रांस के साथ राफेल लड़ाकू विमान सौदे को लेकर बीजेपी और कांग्रेस के बीच आरोप-प्रत्यारोप का दौर जारी है. बीजेपी ने रक्षा सौदे में गांधी परिवार के दामाद रॉबर्ट वाड्रा और उनके दोस्त आर्म्स डीलर संजय भंडारी के लिंक को लेकर जोरदार हमला बोला है. पार्टी ने आरोप लगाया है कि रॉबर्ट वाड्रा और संजय भंडारी में व्यावसायिक रिश्ते हैं और दोनों कई रक्षा एक्सपो में देखे गए थे. पार्टी का कहना है कि यूपीए के शासन काल में राफेल सौदा इसलिए रद्द हो गया था, क्योंकि इसमें संजय भंडारी की कंपनी को ऑफसेट ठेका नहीं मिल रहा था. पार्टी के मुताबिक यूपीए की प्रस्तावित डील में गांधी परिवार चाहता था कि भंडारी को इसमें शामिल किया जाए जबकि ऐसा नहीं हो सका. पार्टी के मुताबिक इस बार भी भंडारी की कंपनी को डील नहीं मिली है इसलिए कांग्रेस इस बार भी सौदा रद्द कराने में जुटी है.
पार्टी का कहना है कि रॉबर्ट वाड्रा और उनके दोस्त संजय भंडारी के व्यावसायिक हितों के लिए सौदे को रद्द करने की साजिश रची जा रही है और इसके जरिए देश की सामरिक तैयारी को कमजोर करने की साजिश हो रही है. पार्टी ने कांग्रेस अध्यक्ष राहुल गांधी पर सीधा हमला बोलते हुए कहा कि वो देश के हितों के खिलाफ अंतराष्ट्रीय साजिश रच रहे हैं.
बीजेपी का कहना है कि यूपीए के समय हो रही डील में रेडी टू सर्व बेयर एयरक्राफ्ट आने थे, जिनकी कोई सामरिक उपयोगिता नहीं थी. जब एनडीए सरकार में हुए समझौते में फुली लोडेड एयरक्राफ्ट आ रहे हैं. बीजेपी के मुताबिक एनडीए के समय की कीमतें यूपीए के समय हुई डील से काफी कम हैं, जबकि कांग्रेस गलत तरीके से भ्रम फैला रही है. पार्टी के मुताबिक यूपीए के समय एचएएल से 118 विमानों की डील समाप्त कर देश के रक्षा हितों से समझौता किया गया था. राहुल गांधी की जेपीसी जांच की मांग पर बीजेपी ने कहा कि अगर जेपीसी जांच हुई तो गोपनीय रक्षा तथ्यों को सार्वजनिक करना होगा और इससे दुश्मन देशों के सामने हमारी रक्षा तैयारी सामने आ जाएगी.
इस बीच केंद्रीय गृहमंत्री राजनाथ सिंह ने राफेल सौदे को लेकर कांग्रेस पर बिना बात का मुद्दा बनाने का आरोप लगाते हुए कहा कि फ्रांस के पूर्व राष्ट्रपति फ्रांस्वा ओलांद के स्पष्टीकरण के बाद अब ये मामला खत्म हो चुका है. उन्होंने कांग्रेस पर आरोप लगाया कि अगले लोक सभा चुनाव में फायदा लेने की मंशा से यह पार्टी बिना बात के राफेल सौदे को मुद्दा बना रही है.
इससे पहले वित्त मंत्री अरुण जेटली ने भी कांग्रेस के आरोपों पर कहा था कि न भारत और न ही फ्रांस सरकार की दसॉल्ट द्वारा रिलायंस को भागीदार चुनने में कोई भूमिका रही है. उन्होंने कहा था कि राफेल लड़ाकू विमान सौदा रद्द करने का सवाल नहीं उठता. यह सौदा देश की रक्षा जरूरत को पूरा करने के लिए किया गया है.
