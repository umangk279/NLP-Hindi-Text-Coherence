सुप्रीम कोर्ट से आज तीन अहम मामलों पर फैसले का इंतजार, राफेल विमान सौदे, शबरिमला मंदिर में सभी उम्र की महिलाओं के प्रवेश पर समीक्षा याचिका सहित राहुल गांधी के अवमानना मामले पर आ सकता है फैसला। 
 देश के मुख्य न्यायाधीश रंजन गोगोई 17 नवंबर को सेवानिवृत्त हो रहे हैं । अयोध्या , कर्नाटक और सुप्रीम कोर्ट के जजों के आरटीआई दायरे जैसे अहम फैसले सुनाने के बाद मुख्य न्यायाधीश आज दो अहम फैसले सुनाने जा रहे हैं। पहला फैसला रफाल विमानों की खरीद को लेकर है। फ्रांस से राफेल लड़ाकू विमान खरीदने की प्रक्रिया में दो जनहित याचिका दायर की गई थीं। अपने फैसले में सुप्रीम कोर्ट ने कहा था कि अदालत इस मामले में दखल नहीं दे सकती है। इस फैसले के बाद सुप्रीम कोर्ट में पुनर्विचार याचिका दायर की गई थी। 
इसके अलावा सुप्रीम कोर्ट आज ही कांग्रेस के पूर्व अध्यक्ष राहुल गांधी के खिलाफ दायर याचिका पर फैसला सुनाएगा। ये याचिका बीजेपी नेता मीनाक्षी लेखी द्वारा दायर की गई थी, जिसमें मीनाक्षी लेखी ने आरोप लगाया था कि राहुल गांधी ने सुप्रीम कोर्ट के बयानों को राजनीति से जोड़ा है। इस मामले में राहुल गांधी की ओर से माफीनामा भी दायर किया गया था। 
एक और अहम में सुप्रीम कोर्ट आज केरल के शबरिमला मंदिर में सभी उम्र की महिलाओं के प्रवेश पर समीक्षा याचिका पर  फैसला सुनाएगा। शीर्ष न्यायालय ने  28 सितंबर 2018 को अपने फैसले में  मंदिर में 10 से 50 वर्ष की आयु वाली महिलाओं और लड़कियों के प्रवेश पर लगी रोक को हटा दिया था और कहा था कि हिंदू धर्म की सदियों पुरानी यह परंपरा गैरकानूनी और असंवैधानिक है। कोर्ट के फैसले के बाद काफी संख्या में समीक्षा याचिका दायर की थी। करीब आठ सौ साल पुराने इस प्रसिद्ध मंदिर में बड़ी संख्या में लोग हर दिन दर्शन करने आते हैं। 
 
