करोल बाग के चार मंजिला अर्पित पैलेस होटल में मंगलवार तड़के आग लगने से 17 लोगों की मौत हो गई. इस हादसे में मरने वाले ज्यादातर दिल्ली आए टूरिस्ट थे. दमकल कि 26 गाड़ियों की मदद से आग पर काबू पाया जा सका और कई लोगों की जान बचाई गई. 
राजधानी दिल्ली के करोलबाग का अर्पित पैलेस होटल मंगलवार सुबह जलकर खाक हो गया. ऐसा माना जा रहा है कि होटल में आग शॉर्ट सर्किट की वजह से लगी और ये आग इतनी बड़ी हो गई कि घटना में 17 लोगों की मौत हो गई, इनमें महिलाएं और  बच्चे भी शामिल हैं. आग लगने की सूचना मिलते ही मौके पर दमकल वाहन पहुंचे और राहत एवं बचाव कार्य शुरू कर दिया गया. अग्निशमन विभाग के मुताबिक होटल से 7 लोगों को सुरक्षित निकाल लिया गया है. आग इतनी भयानक थी कि लोगों को खिड़की से कूदकर अपनी जान बचानी पड़ी.
अग्निशमन विभाग के चीफ अतुल गर्ग ने बताया कि दमकल कि 26 गाड़ियों की मदद से इस आग पर काबू पाया जा सका और कई जानें को बचाई गईं.
मरने वालों में ज्यादातर लोग दिल्ली आए टूरिस्ट व अन्य लोग थे. जो लोग घायल हैं, उन्हें  दिल्ली के राम मनोहर लोहिया और लेडी हार्डिंग अस्पताल में भर्ती कराया गया है. दिल्ली पुलिस के सेंट्रल डिस्ट्रिक के डीसीपी एमएस रंधावा ने बताया कि इस पूरे मामले की जांच की जा रही है और दोषियों की कड़ी सजा दिलाई जाएगी.
होटल में फायर सेफ्टी के इंतजाम नदारद थे, जिसकी विजह से इतना बड़ा हादसा हो गया. इस घटना के बाद करोल बाग ही नहीं, पहाड़गंज और दिल्ली के तमाम होटलों में सुरक्षा इंतजामात पर गंभीर सवालिया निशान लग गए हैं.
