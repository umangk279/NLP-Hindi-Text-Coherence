भारत और दक्षिण अफ्रीका के बीच आज से केपटाउन में पहला टेस्ट शुरू होने जा रहा है. घरेलू मैदान पर बेहतरीन प्रदर्शन के बाद टीम इंडिया साल की शुरुआत दक्षिण अफ्रीका के कठिन दौरे से कर रही है. तो क्या कोहली एंड कंपनी अपने पिछले प्रदर्शन को बरकरार रखने में कामयाब होगी या फिर दक्षिण अफ्रीकी तेज़ गेंदबाजों के आगे बिखर जाएगी? भले ही टीम इंडिया का पुराना रिकार्ड ख़राब रहा हो लेकिन टीम की मौजूदा फॉर्म दक्षिण अफ्रीका के लिए भी कम चुनौतीपूर्ण नहीं है. 
शुक्रवार से भारत और दक्षिण अफ्रीका के बीच तीन टेस्ट मैचों की सीरीज़ का पहला मुक़ाबला केपटाउन के न्यूलैंड्स क्रिकेट मैदान पर खेला जाएगा. भारत का श्रीलंका के ख़िलाफ़ शानदार घरेलू प्रदर्शन और दक्षिण अफ्रीका के पिछले खराब दौरे के मद्देनजर इस बार मुक़ाबला काफी दिलचस्प होने की संभावना है. टीम इंडिया के पिछले सभी अफ्रीकी दौरे इस बात के गवाह हैं कि ये दौरा टीम इंडिया के लिए फूलों की सेज नहीं बल्कि कांटों की राह रहा है.
विराट कोहली की कप्तानी में भारत ने लगातार 9 सीरीज़ अपने नाम की है लेकिन सभी जीत टीम इंडिया को अपने घर में अपने से कमजोर टीम के ख़िलाफ़ मिली है. असल चुनौती तो दक्षिण अफ्रीका के ख़िलाफ़ है, जहां खिलाड़ियों को तेज़ और उछाल भरी पिच पर विश्व के सबसे तेज़ गेंदबाज़ों का सामना करना है. जहां भारतीय बल्लेबाज़ों को असली इम्तिहान से गुजरना पड़ेगा.
वैसे इस समय में भारतीय टीम पूरी तरह से संतुलित नज़र आ रही है, इसलिए उससे जीत की आशा की जा रही है. बैटिंग की बात करें तो टीम में मुरली विजय, शिखर धवन और केएल राहुल के रूप में 3 इन्फॉर्म ओपनर हैं. मध्यम क्रम में टीम इंडिया के पास 3 नंबर के लिए चेतेश्वर पुजारा जैसे भरोसेमंद बल्लेबाज हैं, वहीं 4 नंबर पर खुद कप्तान विराट कोहली और 5 नंबर पर अजिंक्य रहाणे मौजूद हैं. 6 और 7 के लिए आर अश्विन और ऋद्धिमान साहा मौजूद हैं. शिखर धवन भी चोट से उबर चुके हैं ऐसे में वे खेलेंगे.
भारतीय बल्लेबाज़ों के एशिया और एशिया के बाहर के प्रदर्शन पर नज़र डालने से पता चलता है कि अजिंक्य रहाणे को छोड़ बाकी के बल्लेबाज़ों का एशिया से बाहर प्रदर्शन कुछ ख़ास नहीं है.गेंदबाज़ी में भी भुवनेश्वर कुमार, मोहम्मद शमी, उमेश यादव, ईशांत शर्मा, जसप्रीत बुमराह के अलावा लेफ्ट आर्म स्पिनर रविंद्र जडेजा भी विकल्प के तौर पर मौजूद हैं.
दक्षिण अफ्रीका के तेज़ गेंदबाज रबादा, फिलेंडर, इमरान ताहिर, मोर्नी मोर्केल भारत के लिए ख़तरा बन सकते हैं. जबकि डेल स्टेन की टीम में वापसी से उनकी गेंदबाज़ी को नई धार मिली है. बल्लेबाज़ी में दक्षिण अफ्रीका के पास लंबी फेहरिस्त है लेकिन एवी डिविलियर्स, क्विेंटन डि कॉक और डुप्लेसिस भारतीय गेंदबाज़ों को परेशानी में डाल सकते हैं. पहला टेस्ट दोनों ही टीमों के लिए बेहद महत्वपूर्ण रहेगा, क्योंकि जो भी टीम इस टेस्ट को जीतेगी उनके लिए सीरीज़ जीतना आसान हो जाएगा.
