बद्रीनाथ धाम के कपाट शुक्रवार तड़के खुले, मुख्य पुजारी सहित 28 लोग शामिल हुए. लोगों ने कोरोना संकट से निजात दिलाने की कामना की. 
उत्तराखंड स्थित बद्रीनाथ धाम के कपाट शुक्रवार तड़के साढ़े चार बजे खोल दिए गए। इस मौके पर धाम के मुख्य पुजारी, धर्माधिकारी, अपर धर्माधिकारी व अन्य पूजा स्थलों से जुड़े 28 लोग ही शामिल हुए। कोरोना लॉकडाउन की वजह से इतिहास में ऐसा पहली बार हुआ जब कपाट खुलते वक्त धाम में श्रद्धालु मौजूद नहीं थे। इससे पहले कल योग ध्यान बदरी मंदिर पांडुकेश्वर से कुबेर जी, उद्धव जी, गरुड़ जी, आदि गुरु शंकराचार्य की गद्दी और गाडू घड़ा तेल कलश यात्रा के साथ बद्रीनाथ के रावल ईश्वरी प्रसाद नंबूदरी बद्रीनाथ धाम पहुंचे। पूजा में शामिल लोगों ने भगवान बद्रीनाथ से कोरोना संकट से निजात दिलाने की कामना की।
