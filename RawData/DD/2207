वीडियो कॉन्फ्रेंस के जरिए बातचीत में अमित शाह ने डॉक्टरों के काम को सराहा और कहा- उनके साथ खड़ी है सरकार। गृह मंत्री अमित शाह के आश्वासन के बाद आईएमए ने सांकेतिक विरोध का फैसला वापस लिया. 
केंद्रीय गृह मंत्री अमित शाह ने इंडियन मेडिकल एसोसिएशन के अधिकारियों और डॉक्टरों के साथ वीडियो कांफ्रेंस के जरिए बातचीत की। गृह मंत्री अमित शाह ने संकट के इस दौर में डॉक्टरों के काम की सराहना की और उन्हें सुरक्षा का आश्वासन भी दिया। जिसके बाद इंडियन मेडिकल एसोसिएशन ने सांकेतिक विरोध का अपना फैसला वापस ले लिया। दरअसल, कोविड 19 के मरीजों का इलाज करने के दौरान देश के कुछ हिस्सों में डॉक्टरों पर हमले हुए थे जिसके कारण आईएमए ने फैसला लिया था कि वो इसके खिलाफ सांकेतिक विरोध करेंगे। लेकिन अमित शाह ने उनसे समय रहते बात की और उन्हें भरोसा दिलाया कि सरकार कोविड-19 की इस संकट की घड़ी में उनके साथ है।
