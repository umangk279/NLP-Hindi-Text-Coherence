केरल सोना तस्करी मामले की जांच में तेजी, 6 और हुए गिरफ्तार, आज 6 जगहों पर छापेमारी.    
केरल सोना तस्करी मामले में बड़ी ख़बर है. राष्ट्रीय जांच एजेंसी यानी एनआईए ने बीते 3 दिनों में इस मामले को लेकर 6 अन्य लोगों को गिरफ्तार किया है. आतंकी साजिश से पर्दा उठाने के लिए एनआईए ने रविवार को 6 जगहों पर छापेमारी भी की है, जिसमें कई अहम सबूत हासिल हुए हैं. छापेमारी के दौरान दो हार्ड डिस्क, एक टेबलेट पीसी, 8 मोबाइल फोन, 6 सिम कार्ड, एक डिजिटल वीडियो रिकॉर्डर और 5 डीवीडी भी बरामद हुए. इसके अलावा बैंक पासबुक, क्रेडिट एवं डेबिट कार्ड, ट्रैवल  डॉक्यूमेंट जैसी कई चीजें भी बरामद की गई हैं. शुरुआती जांच में बड़ी साजिश की ओर इशारा मिलता है. इस मामले में एनआईए ने अब तक 10 लोगों को गिरफ्तार किया है. 
30 जुलाई को एजेंसी ने ए एम जलाल और  ई अल्वी सईद नामक दो आरोपियों को गिरफ्तार किया. यह दोनों साजिश में शामिल थे और पहले से ही इस मामले में गिरफ्तार के टी रमीज के साथ मिलकर सोना तस्करी में लगे थे. 31 जुलाई को एनआईए ने मोहम्मद शफी और पीटी अब्दु को गिरफ्तार किया था, जबकि एक अगस्त को मोहम्मद अली इब्राहिम और मोहम्मद अली इस मामले में गिरफ्तार किए गए. जांच से ये पता चला है कि मोहम्मद अली पॉपुलर फ्रंट ऑफ इंडिया का सदस्य है. कई गंभीर मामलों में उसके खिलाफ आरोप पत्र दाखिल किया जा चुका है.  जांच में यह सामने आया यह लोग, रमीज से तस्करी का सोना हासिल करते थे तो साथ ही नशीले पदार्थ अन्य साजिशकर्ताओं तक पहुंचाते थे.
सोना तस्करी मामले में फ़िलहाल गिरफ्तार स्वप्ना सुरेश और संदीप नायर सहित 4 लोगों को मुख्य आरोपी बनाया गया है. तस्करी मामले में इन चारों सहित अन्य लोगों के खिलाफ आतंक निरोधी यूएपीए कानून की विभिन्न धाराओं के तहत एफआईआर दर्ज की गई है. शुरुआती जांच में यह भी जानकारी सामने आई है कि तस्करी के जरिए आए सोने से भारत में आतंकी गतिविधियों को फंड किया जा रहा था. 
ये मामला कितने रसूखदार लोगों से जुड़ा है, ये इस बात से ही समझा जा सकता है कि केरल के सीएम के प्रधान सचिव एम शिवशंकर पर भी इसकी गाज गिरी. राज्य सरकार को उनको प्रमुख सचिव के पद से हटाना पड़ा. साजिश से पर्दा उठाने के लिए एनआईए ने उनसे पूछताछ भी की है. 
सुधाकर दास की रिपोर्ट
