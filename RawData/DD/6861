अरुणाचल प्रदेश में भारतीय वायुसेना का विमान AN-32 लापता है जिसमें क्रू मेंबर समेत 13 लोग सवार थे, विमान की खोजबीन जारी है, रक्षामंत्री राजनाथ सिंह ने उप- वायुसेना प्रमुख से बात की और सवार सभी यात्रियों की सुरक्षा की कामना की  
अरुणाचल प्रदेश में भारतीय वायुसेना का विमान AN-32 लापता हो गया है। विमान में क्रू मेंबर समेत 13 लोग सवार हैं। विमान ने सोमवार को दोपहर 12 बजकर 27 मिनट पर जोरहाट से उड़ान भरी थी, लेकिन दोपहर 1 बजे के बाद से विमान से कोई संपर्क नहीं हो पाया। विमान के एयरफिल्ड में तय समय से न पहुंचने पर भारतीय वायुसेना ने अपनी कार्रवाई को शुरू किया। विमान की खोजबीन के लिए सभी उपलब्ध संसाधनों को काम पर लगाया गया है। रक्षामंत्री राजनाथ सिंह ने लापता विमान के बारे में उप- वायुसेना प्रमुख एयर मार्शल राकेश सिंह भदौरिया से टेलीफोन पर बातचीत की। रक्षामंत्री ने एक ट्वीट में कहा कि एयर मार्शल ने लापता विमान की खोज के लिए वायुसेना द्वारा उठाए गए कदमों की उन्‍हें जानकारी दी। राजनाथ सिंह ने विमान में सवार सभी यात्रियों की सुरक्षा की कामना की है।
