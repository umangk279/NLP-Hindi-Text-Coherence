बिहार से लेकर देश की सियासत में अपनी एक अलग पहचान रखने बाले लालू प्रसाद आजकल कुछ अलग वजहों से ही सुर्खियों में हैं। चारा घोटाले में दोषी साबित हो चुके लालू और उनका परिवार नित नए भ्रष्ट्राचार के आरोपों में घिरता जा रहा है। रेलमंत्री रहते लालू के समय में हुए एक और भ्रष्ट्राचार के मामले में लालू और उनके परिवार पर आज एक और मामला दर्ज हो गया है। जिसके बाद लालू की राजनीतिक साख और उनके बेटों का राजनीतिक भविष्य दांव पर लगता नज़र आ रहा है। 
शुक्रवार सुबह सात बजे के करीब जब पटना में लोग अपने कामकाज में लगे थे शहर के वीवीआईपी इलाके 10 सर्कुलर रोड पर सीबीआई के अधिकारियों की एक टीम पूर्व मुख्यमंत्री राबड़ी देवी के घर पर पहुंच गई। अधिकारी घर में पहुंचे और तमाम ज़रूरी कागजों की पड़ताल शुरू कर दी। लेकिन थोड़ी ही देर में पता चला कि सीबीआई की ये छापेमारी केवल पटना तक ही सीमित नहीं है। देश के अलग-अलग हिस्सों में लालू और उनके परिवार के 12 ठिकानों पर ये छापेमारी की गई।
