टोक्यो ओलंपिक आयोजकों और अंतरराष्ट्रीय ओलंपिक समिति के बीच इस बात को लेकर ठन गई है कि एक साल के लिए खेलों को स्थगित करने की लागत कौन वहन करेगा. 
टोक्यो ओलंपिक के प्रवक्ता मासा तकाया ने कहा कि आयोजन समिति ने आईओसी से उसकी वेबसाइट पर जारी यह बयान हटाने को कहा है कि जापान के प्रधानमंत्री शिंजो आबे स्थगन का अधिकांश खर्च उठाने पर राजी हो गए हैं.
जापान में मीडिया रिपोर्ट में कहा गया कि कोरोना महामारी के कारण एक साल के लिए खेल स्थगित होने से 2 अरब से 6 अरब डॉलर के बीच खर्च आएगा.
तकाया ने 90 मिनट की टेलीकॉन्फ्रेंस में कहा, ‘‘इस तरह प्रधानमंत्री के हवाले से बयान देना सही नहीं है.’’
आईओसी ने बार-बार पूछे गए सवालों वाले वर्ग में लिखा है कि आबे इस बात को लेकर राजी हो गए हैं कि वह इस अतिरिक्त लागत को वहन करेंगे. आईओसी अध्यक्ष थामस बाक ने भी 10 दिन पहले एक जर्मन अखबार को दिए इंटरव्यू में यही बात कही थी.
