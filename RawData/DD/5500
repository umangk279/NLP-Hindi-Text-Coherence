प्रधानमंत्री नरेंद्र मोदी ने मुंबई में विभिन्न मेट्रो परियोजनाओं का किया शिलान्यास और उद्घाटन. कहा- सरकार अगले कुछ वर्षों में आधुनिक बुनियादी ढांचे के लिए 100 लाख करोड़ रुपये करेगी खर्च. 
प्रधानमंत्री मोदी के नेतृत्व वाली सरकार ने अपने दूसरे कार्यकाल में पूरे 100 दिन 6 सितंबर को पूरे कर लिए। प्रधानमंत्री ने मुंबई में आयोजित कार्यक्रम में सरकार की उपलब्धियों को मुंबईवासियों के साथ साझा किया। उन्होंने मुंबईकर के चलते रहने के जज़्बे का ज़िक्र किया और गणेशोत्सव की शुभकामनाएं दी। इस मौक़े पर तकरीबन 20 हज़ार करोड़ रु. की कई परियोजनाओं का शिलान्यास व उद्घाटन किया।
इनमें  बेंगलुरु स्थित संयंत्र में भारत अर्थ मूवर्स द्वारा तैयार की किए गए कोच का लोकार्पण भी शामिल रहा। इसे मात्र 75 दिनों में तैयार किया है। मुंबई मेट्रो रेल कॉरपोरेशन को 500 कोच की आपूर्ति की जाएगी। मुंबई दौरे के दौरान तीन मेट्रो लाइन की भी आधारशिला रखी। मोदी ने आरे कॉलोनी में 32 मंजिला मेट्रो भवन का भी शिलान्यास किया। मेट्रो भवन से मुंबई में प्रस्तावित 14 मेट्रो लाइन का परिचालन एवं नियंत्रण होगा। ये लगभग 36 महीने में बनकर तैयार हो जाएगा। 
गणेशोत्सव जहां पूरे महाराष्ट्र सहित देश में मनाया जा रहा है तो ऐसे में प्रधानमंत्री ने भी परंपरा निभाई और विघ्नविनाशक गणेश की पूजा की। उन्होने लोकमान्य सेवा संघ तिलक मंदिर में पूजा-अर्चना की। लोक मन सेवा एक सामाजिक और सांस्कृतिक संगठन है जो 96 वर्ष पुराना है। ये लोकमान्य तिलक के आदर्शों और प्रेरणाओं पर आधारित है। इसे गणेशोत्सव की प्रसिद्ध परंपरा के लिए भी जाना जाता है। स्वतंत्रता आंदोलन के दौरान बाल गंगाधर तिलक ने ही गणेश चतुर्थी के पर्व को राष्ट्र जन जागरण से जोड़ा था और चतुर्थी एक बड़े उत्सव में बदल गई। 
प्रधानमंत्री ने देश के हर-एक नागरिक से आह्वान किया कि राष्ट्र हित को प्राथमिकता दें। उन्होने कहा कि देश के सपनों को आकांक्षायों को पूरा करने के लिए सभी को मिलकर काम करना होगा तभी आने वाली पीढ़ियों के लिए सुरक्षित भविष्य बनाया जा सकेगा। 
