केंद्रीय मंत्री अरुण जेटली, स्मृति ईरानी और धर्मेंद्र प्रधान ने गुजरात में किया चुनाव प्रचार। जेटली ने गुजरात में कांग्रेस गठबंधन को बताया सबसे अवसरवादी। कहा, सिर्फ भाजपा दे सकती है राज्य में सुशासन और स्थायित्व। कांग्रेस नेता भी जुटे हैं चुनाव प्रचार में। 
 गुजरात में चुनाव प्रचार चरम पर है।  केंद्रीय मंत्री अरुण जेटली ने गुजरात चुनाव को लेकर आज सूरत में एक प्रेसवार्ता की। जेटली ने कांग्रेस पर तीखा प्रहार करते हुए आरोप लगाया कि गुजरात में कांग्रेस का गठबंधन सबसे अवसरवादी है।
गुजरात के अहमदाबाद में एक पत्रकार वार्ता को संबोधित करते हुये केंद्रीय मंत्री धर्मेंद्र प्रधान ने गांधी परिवार पर परिवारवाद का आरोप लगाया। उन्होनें कहा कि जो लोग अपने निर्वाचन क्षेत्र में जनता के लिए इतने सालों में भी कुछ नहीं कर पाये, वो लोग आज गुजरात में मोदी सरकार का काम-काज पूछ रहे हैं। प्रधान ने कहा कि आगामी चुनाव में गुजरात की जनता भाजपा को विजयी बनाकर कांग्रेस और राहुल गांधी को करारा जवाब देगी।
केन्द्रीय मंत्री स्मृति ईरानी ने आज गुजरात के अमरेली में एक चुनावी जनसभा को संबोधित किया। उन्होंने कहा कि गुजरात की आस्थाओं के साथ खिलवाड़ करने वालों को राज्य की जनता माफ नहीं करेगी।  इसके साथ ही स्मृति ईरानी ने कहा कि प्रधानमंत्री उज्जवला योजना ने देश की गरीब महिलाओं को सशक्त बनाया है। स्मृति ईरानी ने विशवास जताया कि गुजरात की महिलाएं आगामी चुनाव में भाजपा को ही वोट देंगी। 
