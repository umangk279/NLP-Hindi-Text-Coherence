भारत और यूरोपीय संघ के बीच सौर, मेट्रो और विज्ञान एवं शोध के क्षेत्रों में निवेश के लिए तीन समझौतों पर हस्ताक्षर किए गए हैं। यूरोपीय संघ के नेताओं के साथ बैठक के बाद संयुक्त संवाददाता सम्मेलन को संबोधित करते हुए प्रधानमंत्री नरेंद्र मोदी ने यूरोपीय संघ के साथ भारत के बहुआयामी और सामरिक संबंधों को बेहद अहम बताया है। साथ ही भारत और यूरोपीय संघ आतंकवाद के विरुद्ध लड़ने और इस क्षेत्र में सहयोग बढ़ाने पर सहमत हुए हैं। 
 भारत और 28 देशों के यूरोपीय संघ के बीच दिल्ली के हैदराबाद हाउस में शुक्रवार को हुई शिखर बैठक में न केवल आर्थिक और रणनीतिक रिश्तों को मजबूत करने पर सहमति बनी बल्कि आतंकवाद और जलवायु परिवर्तन जैसे मसलों पर भी मिलकर काम करने की रजामंदी हुई है। शिखर बैठक के लिए प्रधानमंत्री नरेंद्र मोदी के निमंत्रण पर भारत आए यूरोपीय परिषद के अध्यक्ष डोनॉल्ड एफ टस्क और यूरोपीय संघ के प्रमुख जीन क्लाड यूंकर ने भारत के साथ विस्तार से वार्ता की। दोनों पक्षों की वार्ता के बाद जारी संयुक्त बयान में आतंकवाद और उसको मिल रही वित्तीय मदद जैसे मसलों पर मिलकर काम करने और साझा लड़ाई लड़ने पर सहमति व्यक्त की गई।
