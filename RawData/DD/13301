शेयर बाजार में तेजी का दौर जारी, सेंसेक्स  ने इतिहास में पहली बार 37,000 अंक के स्तर को किया पार, 126 अंक की बढ़त के साथ 36,984 पर हुआ बंद, निफ्टी में भी तेजी. 
कंपनियों के जून तिमाही के उम्मीद से बेहतर नतीजों से बंबई शेयर बाजार का सेंसेक्स लगातार चौथे दिन नए रिकॉर्ड स्तर पर बंद हुआ। वैश्विक बाजारों के सकारात्मक रुख का भी असर बाजार पर दिखा। बंबई शेयर बाजार का 30 शेयरों वाला सेंसेक्स आज कारोबार के दौरान अपने इतिहास में पहली बार 37,000 अंक के स्तर को पार कर 37,061.62 अंक तक पहुंचा।  
हालांकि, बाद में मुनाफावसूली का सिलसिला चलने से सेंसेक्स कुछ नीचे आया। अंत में यह 126.41 अंक  की बढ़त के साथ 36,984.64 अंक के नए रिकॉर्ड स्तर पर बंद हुआ।  इस सप्ताह चार दिन में सेंसेक्स 507 अंक का लाभ दर्ज कर चुका है।
नेशनल स्टॉक एक्सचेंज का निफ्टी भी कारोबार के दौरान 11,185.85 अंक के नए रिकॉर्ड स्तर को छू गया। अंत में निफ्टी 35.30 अंक  की बढ़त के साथ 11,167.30 अंक के नए रिकॉर्ड पर बंद हुआ।   
