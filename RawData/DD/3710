ऑस्ट्रेलिया के जंगलों में भीषण आग के बाद लोगों को प्रभावित क्षेत्र से निकलने का काम जारी है। आग के कारण कम से अब तक कम 20 लोगों की मौत हो चुकी है, वहीं करीब 1000 घरों को नुकसान हुआ है। वहीं ऑस्ट्रेलिया के पीएम ने भारत यात्रा रद्द की है। 
ऑस्ट्रेलिया की जंगलों में लगी आग को लेकर जारी है बचाव अभियान। ऑस्ट्रेलियाई बचाव बल ने कहा है कि पांच सैन्य हेलीकॉप्टरों और दो नौसैनिक जहाजों को अग्निशामकों की मदद के लिए दक्षिण तट पर लगाया गया है, जिससे पानी और डीजल की आपूर्ति हो सके और लोगों को निकाला जा सके। तो वहीं एक जहाज विक्टोरिया के तटीय शहर मल्लाकुट्टा में बचाव अभियान के लिए रवाना हुआ जहां लगभग 4,000 लोग फंसे हुए है। अधिकारियों का कहना है कि नौसेना के बचाव दल में 1.6 टन पानी और पैरामेडिक्स भी शामिल है। वहीं आग के कारण मल्लाकुट्टा शहर एकमात्र सड़क के कई हफ्तों तक अवरुद्ध रहने की उम्मीद है। ऑस्ट्रेलिया के जंगलों में लगी आग में अब तक 10 मिलियन एकड़ से अधिक भूमि तबाह हो चुकी है और 1,000 से अधिक घर नष्ट हो चुके है।
