भारत और बांग्लादेश के बीच तीन मैच की टी-20 सीरीज़ का तीसरा और फ़ाइनल मुका़बला आज नागपुर में खेला जाएगा। सीरीज़ का पहला मैच बांग्लादेश ने जीता था जबकि दूसरा मुक़ाबला भारतीय टीम के नाम रहा था।दोनो ही टीमों ने अब तक अपने प्रदर्शन से प्रभावित किया है ऐसे में तीसरे मुक़ाबले के बेहद रोचक होने की उम्मीद की जा रही है। 
राजकोट में जीत का राज जमाकर नागपुर में बांग्लादेश को फ़ाइनल पटकनी देने के  लिए रोहित एंड कंपनी तैयार है। राजकोट टी20 में रोहित शर्मा के बल्ले की गरज ने बांग्ला टाइगर्स को दुबकने के लिए मजबूर कर दिया था ऐसे में नागपुर के फाइनल इनकाउंटर में एक बार फिर से रोहित से उसी प्रदर्शन की उम्मीद रहेगी। वहीं शिखर धवन,के.एल.राहुल,और रिशभ पंत पर भी निगाहें रहेगी क्योकि ये तीनों प्रदर्शन की कसौटी पर सेलेक्टर्स की रडार पर है।
टॉस अहम भूमिका निभाएगा इसमें कोई दोराय नहीं ऐसें में अगर भारतीय टीम को बाद में गेंदबाज़ी करनी पड़ती है तो स्कोर बोर्ड पर कम से कम 180 या 190 का स्कोर रखना होगा।स्कोर डिफेंड करने में टीम इंडिया को मुश्किल आती रही है ऐसे में गेंदबाज़ी के मोर्चे पर युजवेंद्र चहल और वॉशिंग्टन सुंदर की जोड़ी को न केवल रन रोकने वाली कसी गेंदबाज़ी करनी होगी बल्कि अहम मौकों पर विकेट भी निकालनी होगी। तेज़ गेंदबाज़ में अब तक खलील अहमद ने निराश ही किया है ऐसे में इस नागपुर टी20 में शार्दुल ठाकुर की एंट्री हो तो हैरानी नहीं।
वहीं बांग्लादेश की बात करें तो टीम ने अपने दो अहम खिलाड़ियों के बगैर अच्छी टक्कर दी है। पिछले मुका़बले में भी टीम ने तूफ़ानी शुरूआत की थी इस टीम के लिए ज़रूरत बल्लेबाज़ी और गेंदबाज़ी दोनो में अपनी लय को बरकरार रखने की है।अहम मौकों पर रन बनाने, विकेट बचाने और विकेट निकालने की क्षमतो को टीम को डेवलेप करना होगा। तो कुल मिलाकर सीरीज़ जीत के इस तीसरे मुक़ाबले में दोनो ही टीमों को अपनी कमज़ोरियों पर मज़बूत होकर सामने आना होगा और जो इसमें परफेक्ट साबित होगा उसी के ख़ाते में टी20 श्रृंखला क्रेडिट होगी।
