लोकसभा में आज इंडस्ट्रियल रिलेशन कोड बिल और दिल्ली में अवैध कालोनियों में रह रहे निवासियों के अधिकारों से जुड़े विधेयक पर होगी चर्चा। राज्यसभा में आज चिटफंड संशोधन विधेयक और ई-सिगरेट पर प्रतिबंध से जुड़ विधेयक पर होगी चर्चा।  
 लोकसभा में आज इंडस्ट्रियल रिलेशन कोड बिल पर चर्चा होगी। इसके साथ ही दिल्ली में अनाधिकृत कॉलोनियों में निवासियों के अधिकारों से संबंधित बिल को विचार एंव पारित करने हेतु रखा जाएगा । उधर राज्यसभा में आज चिटफंड संशोधन विधेयक पर चर्चा होगी। 
आज राज्य सभा में ई-सिगरेट पर प्रतिबंध से जुड़ विधेयक पर भी चर्चा होगी। यह विधेयक  लोकसभा में पहले ही पारित किया जा चुका है। आइये नजर डालते हैं इस विधेयक के कुछ महत्वपूर्ण प्रावधानों पर---
यह विधेयक ई-सिगरेट को एक ऐसे उपकरण के रूप में परिभाषित करता है जो अन्तःश्वसन के लिए निकोटीन जैसे पदार्थ को गर्म करता है , जिसका उपयोगकर्ता द्वारा धूम्रपान के लिये इस्तेमाल किया जाता  है। इस विधेयक का उद्देश्‍य ई-सिगरेट के उत्‍पादन, व्‍यापार, आवाजाही, भंडारण और विज्ञापन पर प्रति‍बंध लगाना है।
विधेयक के प्रावधानों के उल्‍लंघन पर एक वर्ष की जेल की सज़ा अथवा एक लाख रुपए जुर्माना या दोनों ही दंड एक साथ देने का प्रावधान है। साथ ही विधेयक द्वारा  अधिकारियों  को ऐसे स्थानों पर तलाशी लेने हेतु अधिकृत किया गया है जहां उन्हें लगता है कि विधेयक के प्रावधानों का उल्लंघन हो रहा है 
