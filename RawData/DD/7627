विलुप्त होने के कगार पर पारंपरिक खेल खो-खो, अब नये कलेवर में, अल्टिमेट खो-खो के रूप में दर्शकों के सामने, भारतीय खो-खो महासंघ के अथक प्रयास की बदौलत खो-खो के एशियन गेम्स में शामिल होने की उम्मीद, पेश है डीडी न्यूज़ खेल संवाददाता अशोक मर्तोलिया की विशेष रिपोर्ट. 
नये दौर में न सिर्फ लोगों का रहन-सहन बदला है बल्कि खेलों को लेकर भी लोगों की रूचि में बदलाव आया है आजकल के युवा बॉलिंग, स्नूकर और बिलियर्ड्स जैसे खेल जिनमें तड़क-भड़क ज्यादा दिखता है उसे खेलना पसंद करते हैं लेकिन खेलो इंडिया के पिछले दो संस्करण में जिस तरह हमारे पारंपरिक खेलों को बढ़ावा देने की मुहिम शुरू हुई थी, वह अब रंग लाने लगी है। आज खो-खो जिसकी जन्मस्थली भारत है, वह एशियन गेम्स में शामिल होने की कगार पर है।
भारतीय खो-खो महासंघ के अध्यक्ष सुधांशु मित्तल के अनुसार “ओलंपिक काउंसिल ऑफ़ एशिया ने 2021 में होने वाले इंडोर एशियन गेम्स में इसे प्रतिनिधि गेम्स यानि डिमॉन्स्ट्रेशन स्पोर्ट्स के रूप में शामिल करने का फैसला किया है और उसके बाद इसे 2022 में होने वाले एशियाई खेलों में शामिल होने की पूरी उम्मीद है। अगर खो-खो को एशियाई खेलों में शामिल किया जाता है तो आने वाले एशियाड के पुरूष और महिला स्पर्धा में भारत का गोल्ड मेडल पक्का, और इसका पूरा श्रेय भारतीय खो-खो महासंघ और खलो इंडिया को जाता है जिन्होने इस खेल की लोकप्रियता को बढ़ाने में अहम भूमिका निभाई।
हमारी स्मृतियों और बचपन की यादों तक ही सीमित रहे इस खेल को अब एक नई ऊर्जा मिली है अल्टिमेट खो-खो से, यानि खो-खो लीग। देश में चल रहे अन्य लीग की तरह अब दर्शकों को खो-खो लीग भी देखने को मिलेगा। जिससे न सिर्फ इससे जुड़े खिलाड़ियों को पेशेवर तौर पर पैसा मिलेगा बल्कि इसे मीडिया एक्सपोजर भी पूरी मिलने की उम्मीद है और सबसे बड़ी बात गांव और देहात से जुड़े खिलाड़ियों को इसमें शामिल किया जाएगा। फ़िलहाल योजना के मुताबिक लीग में 8 टीमें होंगी। 12-12 खिलाड़ियों की टीम के अलावा “अल्टीमेट खो-खो” में दुनिया भर के क़रीब 400 खिलाड़ियों को हिस्सा लेने का मौक़ा मिलेगा जिसमें विदेशी खिलाड़ी भी शामिल होंगे। फिलहाल पहले सीज़न में सिर्फ दो शहरों में इसका आयोजन किया जाएगा।
इस खेल की सबसे बड़ी ख़ासियत है कि इसमें विशेष साधन की ज़रूरत नही पड़ती, किसी भी जगह पर कभी भी इसे खेला जा सकता है साथ ही इस खेल को युवाओं में संघर्षशीलता व जोश भरने वाला माना जाता है। यह एक अनूठा स्वदेशी खेल है जिसमें युवओं के भीतर तंदुरुस्ती, कौशल, गति, ऊर्जा और प्रतिस्पर्द्धा की उन्नति होती है। अल्टिमेट खो-खो के इस साल अक्टूबर-नवम्बर में शुरू होने की उम्मीद है इस लीग पर बड़ी मात्रा में निजी कंपनियों ने पैसा भी लगाया है।
ये बात सच है कि जिस खेल को कॉरपोरेट का आर्शीर्वाद प्राप्त है उस खेल का नक्शा बदला ज़रूर है लेकिन क्रिकेट क्रेजी इस देश में खो-खो लीग कितनी दूरी चल पाएगा इस सवाल का जवाब भविष्य के गर्भ में छुपा है जैसा कि भारतीय ओलंपिक संघ के  महासचिव राजीव मेहता ने कहा “ये भारत का खेल है और हमारी कोशिश है कि इस खेल की खोई गरिमा वापस मिल सके”।
