मुंबई पुलिस ने कोरोना के‌ मद्देनजर जारी लॉकडाउन की आड़ में कानून व्यवस्था बिगाड़ने की साज़िश में लगे दो‌ लोगों को गिरफ्तार किया है. 
देशव्यापी लॉकडाउन के बीच मुंबई पुलिस ने शहर में अफवाह फैलाकर कानून व्यवस्था बिगाड़ने की कोशिश करने वाले दो लोगों को गिरफ्तार कर लिया है.
पुलिस उपायुक्त संग्राम सिंह निशानदार ने बताया कि पठानवाड़ी के रहने वाले दो लोगों ने यह खबर अलग-अलग माध्यमों से लोगों के बीच पहुंचाई कि शहर में सेना आ चुकी है और रबर की गोली चलाई जाने‌ वाली है. यह अफवाह तेजी से पूरे क्षेत्र में फैली जिसकी भनक लगने पर जेजे मार्ग पुलिस ने त्वरित कार्रवाई करते हुए दोनों आरोपियों को गिरफ्तार कर लिया.
दोनों आरोपियों पर भारतीय दंड संहिता की धारा 188, 269, 505 आपदा अधिनियम की धारा 53, 54 और महाराष्ट्र पुलिस अधिनियम की धारा 37 व 135 के तहत मामला दर्ज किया गया है.
