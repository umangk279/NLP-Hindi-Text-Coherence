गुटनिरपेक्ष देशों के 18वें शिखर सम्मेलन में भारत ने दुनिया के सामने बेहद मज़बूती से अपनी बात रखी. सम्मेलन में शिरकत कर रहे भारत के उपराष्ट्रपति एम वेंकैया नायडू ने साफ शब्दों में दुनिया को आतंकवाद के खिलाफ कड़ी करवाई को वक्त की ज़रूरत बताया. 
जब दुनिया के 120 मुल्कों के रहनुमा गुटनिरपेक्ष देशों के 18वें सम्मेलन में अज़रबैजान की राजधानी बाकू में इकट्ठा हुए तो विश्व शांति, सुरक्षा, सह-अस्तित्व  और पर्यावरण संरक्षण पर चर्चा हुई, लेकिन सबसे गर्मागर्म बहस हुई आतंकवाद के मुद्दे पर. पाकिस्तान की ओर से यहां भी कश्मीर का मुद्दा छेड़ने पर भारतीय प्रतिनिधिमंडल का नेतृत्व कर रहे उपराष्ट्रपति वेंकैया नायडू ने दुनियाभर के देशों के सामने पाकिस्तान को जमकर लताड़ लगाई. उन्होंने विश्व नेताओं से साफ कहा कि पाकिस्तान ही वो आतंक की फैक्ट्री है, जहां से दुनियाभर में आतंक की सप्लाई होती है. उन्होंने कहा कश्मीर भारत का अभिन्न अंग है.
उपराष्ट्रपति ने विश्व नेताओं से साफ कहा कि वक्त आ गया है जब आतंक के खिलाफ समन्वित और प्रभावी कार्रवाई की जाए और इसके लिए दुनियाभर के देशों का एक संयुक्त मोर्चा बनाना चाहिए.
उपराष्ट्रपति ने गुटनिरपेक्ष देशों के संगठन से अपनी प्रसंगिकता बनाए रखने के लिए बदलती वैश्विक चुनौतियों के अनुसार अपना फोकस भी बदलने की बात कही. भारत का दृष्टिकोण रखते हुए उपराष्ट्रपति ने कहा कि गुटनिरपेक्ष देशों के इस संगठन को किसी विचारधारा या गुट के पक्ष या विपक्ष में नहीं रखा जाना चाहिए. इससे पहले तीन दिवसीय दौरे पर अज़रबैजान गए उपराष्ट्रपति एम वेंकैया नायडू ने शुक्रवार को सम्मेलन से पहले ईरान, नेपाल और बांग्लादेश के नेताओं से मुलाकात की. उपराष्ट्रपति ने ईरान के राष्ट्रपति हसन रूहानी, नेपाल के प्रधानमंत्री केपी शर्मा ओली और बांग्लादेश की प्रधानमंत्री शेख हसीना से भी मुलाकात की. वेंकैया नायडू ने महात्मा गांधी की 150वीं जयंती पर डाक टिकट जारी करने के लिए अजरबैजान को धन्यवाद दिया.
गौरतलब है कि NAM में दुनिया के 120 देश शामिल हैं. पिछली बार वेनेजुएला में 2016 में ये सम्मेलन हुआ था. भारत गुटनिरपेक्ष आंदोलन का संस्थापक सदस्य रहा है. गुटनिरपेक्ष आंदोलन का जन्म तब हुआ था, जब दुनिया पूरी तरह से अमेरिकी और पू्र्व सोवियत खेमे में बंटी थी.
