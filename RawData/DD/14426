विश्व बैंक की ताजा रिपोर्ट में एक बार फिर से दुनिया ने भारत की अर्थव्यवस्था पर अपना भरोसा जताया है. रिपोर्ट के मुताबिक भारत की तेज़ वृद्धि दर की वजह से दक्षिण एशिया ने दुनिया में सबसे तेजी से बढ़ते क्षेत्र का दर्जा हासिल कर लिया है और भारत में आर्थिक मोर्चे पर किए गए सुधारों का सकारात्मक असर जल्दी ही देखने को मिलेगा. हालांकि रिपोर्ट में इस क्षेत्र के समक्ष मौजूद चुनौतियों का भी ज़िक्र किया गया है. 
वैश्विक मंच पर एक बार फिर भारतीय अर्थव्यवस्था का सकारात्मक आकलन सामने आया है. विश्व बैंक की साल में दो बार जारी होने वाली साउथ एशिया इकोनॉमिक फोकस रिपोर्ट  जॉबलेस ग्रोथ की ताजा रिपोर्ट में एक बार फिर से भारत को दुनिया की सबसे तेज रफ्तार अर्थव्यवस्था करार दिया गया है. जिसकी वजह से दक्षिण एशिया ने दुनिया में सबसे तेजी से बढ़ते क्षेत्र का दर्जा हासिल कर लिया है.
विश्व बैंक द्वारा जारी रिपोर्ट में कहा गया है कि भारत की आर्थिक विकास दर चालू वित्त वर्ष में 7.3 प्रतिशत रहने की उम्मीद है, जिसके आने वाले अगले दो साल में बढ़कर 7.5 फीसदी होने का अनुमान है.
रिपोर्ट में कहा गया है की दक्षिण एशियाई देशों में मुद्रास्फीति, तेल की बढ़ती कीमतें और वित्तीय घाटा बड़ी चुनौतियां हैं. आईएमएफ ने भी बीते दिनों भारत की विकास दर के 8 फीसदी तक पहुंचने की बात अपनी रिपोर्ट में दर्ज की है.
नीति आयोग भी भारत की विकास दर को 2022 तक 10 फीसदी के स्तर के लक्ष्य के साथ अपनी नीतियों पर काम कर रहा है.
यही नहीं, हाल में कई अन्य वैश्विक रिपोर्ट्स भी भारत की मज़बूत अर्थव्यवस्था की ओर संकेत कर रही हैं. विश्व बैंक की पिछले महीने आई रिपोर्ट में भी अगले वित्त वर्ष में देश की अर्थव्यवस्था के 7.3 प्रतिशत से बढ़ने का अनुमान लगाया था.
एशियन डेवेलपमेंट बैंक ने भी भारत को 7.3% की वृद्धि दर के साथ एशिया की सबसे तेज़ रफ़्तार अर्थव्यवस्था बताया है और रेटिंग एजेंसी फिच ने भी यही अनुमान व्यक्त किया है.
स्विस मेजर यूबीएस ने हाल ही में भारत को विदेशी निवेश के लिए सबसे आकर्षक देश करार दिया है और अनुमान जताया है कि अगले 5 वर्षों में एफडीआई बढ़कर 75 बिलियन $ तक पहुंच सकती है. विश्व बैंक का भी मानना है कि भारत में औद्योगिक गतिविधियां बढ़ने के लिए तैयार हैं और जीएसटी के लागू होने के बाद विनिर्माण के गति पकड़ने की संभावना है.
इससे पहले मूडी'स ने 14 सालों में पहली बार भारत की रेटिंग में सुधार किया था. यही नहीं ईज़ ऑफ डूइंग बिज़नेस रैंकिंग में भी भारत ने 30 स्थान का सुधार किया था.
केंद्र सरकार लगातार नीतिगत स्तर पर कड़े फ़ैसले लेने के साथ-साथ विभिन्न योजनाओं के ज़रिए देश के विकास के लिए कार्यरत है. अंतरराष्ट्रीय एजेंसियों के ये विभिन्न आंकड़े वित्तीय सुधारों का परिणाम हैं, जो साबित करते हैं कि आने वाले दिनों में देश तेज़ वृद्धि के साथ रोज़गारपरक विकास की दिशा में कदम बढ़ा रहा है.
