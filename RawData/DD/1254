केंद्रीय जलशक्ति मंत्री गजेंद्र सिंह शेखावत ने कहा कि इस साल राजस्थान के 21 लाख घरों में नल से जल पहुंचेगा. केंद्र ने राज्य सरकार के लिए जल जीवन मिशन के तहत 2522 करोड़ रुपये मंजूर किए हैं. पिछली और अब आवंटित राशि के अलावा इस योजना के लिए राजस्थान सरकार के पास 7000 करोड़ रुपये हैं. 
गजेंद्र सिंह शेखावत ने कहा कि राजस्थान के अधिकारियों के साथ मेरे मंत्रालय के सचिव ने मीटिंग की है. हमने इस वर्ष 21 लाख घरों में कनेक्शन लगाने का लक्ष्य निर्धारित किया है. मैं मानता हूं कि इन 21 लाख घरों की महिलाओं को पानी के लिए बाहर जाने के अभिशाप से हमेशा के लिए मुक्ति मिल जाएगी.
हमारे हिस्से का पानी नहीं जाएगा पाकिस्तान: शेखावत
पड़ोसी देश चीन और पाकिस्तान को लेकर पूछे गए सवाल पर उन्होंने कहा कि अंतरराष्ट्रीय समझौतों के तहत जल बंटवारे का काम होता है. हम अपने अंतरराष्ट्रीय समझौतों की पवित्रता बनाए रखने के प्रति संकल्पबद्ध हैं, लेकिन हमारे हिस्से का एक भी बूंद, हमारे खेतों के हिस्से का एक भी बूंद पानी और हमारे पीने के हिस्से का एक भी बूंद पानी पाकिस्तान न जाए, बहकर किसी दूसरे देश में न जाए, यह हमारा संकल्प है. हम इसको सुनिश्चित करेंगे.
विशाल बैरिस्टो, संवाददाता
