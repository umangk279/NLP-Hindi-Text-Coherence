गोल्‍फर टाइगर वुड्स ने की जापान में अपनी 82वीं जीत के साथ ही पी.जी.ए. टूर में सर्वाधिक खिताब जीतने के विश्‍व रिकॉर्ड की बराबरी. वुड्स के बायें घुटने की सर्जरी अगस्त में हुई थी जिसके बाद यह उनका पहला टूर्नामेंट था। 
दिग्गज गोल्फर टाइगर वुड्स ने जोजो चैम्पियनशिप का खिताब जीत कर सैम स्नेड के 54 साल पुराने रिकार्ड की बराबरी की। वुड्स के करियर का यह 82वां यूएस पीजीए टूर खिताब है जिसे जीत कर उन्होंने इस खेल के महानतम खिलाड़ियों में शुमार स्नेड के रिकार्ड की बराबरी की। वुड्स के बायें घुटने की सर्जरी अगस्त में हुई थी जिसके बाद यह उनका पहला टूर्नामेंट था।
अब तक 15 मेजर खिताब जीत चुके इस खिलाड़ी को स्थानीय दावेदार हिदेकि मात्सुयामा ने कड़ी टक्कर दी लेकिन खराब मौसम के बाद भी वुड्स ने तीन शाट की बढ़त के साथ खिताब अपने नाम किया। वुड्स का कुल स्कोर 19 अंडर का रहा। इस जीत से वुड्स को पुरस्कार राशि के रूप में 17.55 लाख डालर मिले।
रिकार्ड की बराबरी के बारे में पूछे जाने पर उन्होंने कहा, ‘‘ सैम (स्नेड) ने 50 साल की उम्र के बाद यह कारनामा किया था और मैं अभी 40 और 50 के बीच (43 साल) में हूं। मैं भाग्यशाली हूं कि मेरा करियर इतना शानदार रहा।’’
