भारत यात्रा पर आए कनाडा के प्रधानमंत्री जस्टिन ट्रूडो ने शुक्रवार को पीएम मोदी से मुलाकात की और दोनों देशों के बीच 6 समझौतों पर सहमति बनी. दोनों ही देशों ने आतंकवाद समेत अनेक मुद्दों पर मिलकर काम करने की प्रतिबद्धता दोहराई, तो आपसी व्यापारिक रिश्तों को नई ऊंचाइयों तक ले जाने की बात कही. 
सात दिन के भारत दौरे पर आए कनाडा के प्रधानमंत्री जस्टिन ट्रूडो और प्रधानमंत्री नरेंद्र मोदी के बीच शुक्रवार को हैदराबाद हाउस में मुलाकात हुई. इस दौरान दोनों देशों के नेताओं ने रिश्तों की मजबूती पर चर्चा की. इसके बाद द्विपक्षीय प्रतिनिधिमंडल स्तरीय वार्ता हुई, जिसमें आपसी संबंधों को और अधिक मजबूत करने के साथ ही व्यापार, निवेश, ऊर्जा, सुरक्षा, आतंकवाद, उग्रवाद और क्षेत्रीय तथा अंतरराष्ट्रीय महत्व के तमाम मसलों पर बात हुई और दोनों देशों ने मिलकर साथ चलने का संकल्प लिया.
बैठक के बाद दोनों नेताओं की संयुक्त प्रेस कॉन्फ्रेंस में पीएम मोदी ने साफ कहा कि दोनों आतंकवाद और उग्रवाद के विरुद्ध मिलकर लड़ने के लिए सहमत हैं. पीएम ने कहा कि देश की अखंडता को चुनौती देने वालों को बर्दाश्त नहीं किया जा सकता और बंटवारे की खाई खोदने वालों की कोई जगह नहीं है.
पीएम ने कहा कि भारत कनाडा के साथ सामरिक भागीदारी को आगे बढ़ाने को बहुत अधिक महत्व देता है. उन्होंने कहा कि दोनों देशों ने आतंकवाद विरोधी और हिंसक अतिवाद पर सहयोग के लिए फ्रेमवर्क को अंतिम रूप दिया है. कनाडा को ऊर्जा पावर बताते हुए पीएम ने कहा कि दोनों देश एनर्जी डायलॉग का विस्तार करने और ऊर्जा सहयोग बढ़ाने पर समहत हैं.
दोनों नेताओं की बातचीत में आर्थिक संबंधों को मजबूत करने के साथ ही तकनीकी सहयोग बढ़ाने पर भी रजामंदी हुई. पीएम ने कहा कि द्विपक्षीय व्यापार समझौते को लागू करने के लिए प्रयास तेज होंगे.
दोनों नेताओं के बीच करीब 45 मिनट तक चली वार्ता के दौरान 6 समझौतों पर हस्ताक्षर हुए. इनमें सूचना, संचार, तकनीक और इलेक्ट्रॉनिक्स का समझौता, भारत-कनाडा मंत्रिस्तरीय ऊर्जा डॉयलॉग, खेल पर समझौता, बौद्धिक संपदा कानून समझौता, उच्च शिक्षा पर सहयोग से जुड़ा समझौता और विज्ञान-तकनीक और इनोवेशन से जुड़ा समझौता शामिल है.
पीएम मोदी और ट्रूडो ने अफगानिस्तान-भारत प्रशांत सुरक्षा स्थिति, मालदीव और उत्तर कोरिया के मसले पर विचार किया और कहा कि तमाम मसलों पर दोनों देशों के विचारों में समानता है. जस्टिन ट्रूडो ने भारत को स्वाभाविक साझीदार बताया.
इससे पहले जस्टिन ट्रूडो और उनके परिवार का राष्ट्रपति भवन में औपचारिक रूप से स्वागत किया गया. पीएम मोदी ने उनकी अगवानी की. बाद में ट्रूडो को राष्ट्रपति भवन में गार्ड ऑफ ऑनर दिया गया. ट्रूडो ने राजघाट जाकर महात्मा गांधी को श्रद्धांजलि दी. विदेश मंत्री सुषमा स्वराज ने भी ट्रूडो से मुलाकात की और द्विपक्षीय संबंधों को बढ़ाने पर चर्चा की. कुल मिलाकर इस दौरे ने दोनों देशों की साझेदारी को मजबूत कर रिश्तों को एक नई शुरुआत दी है.
