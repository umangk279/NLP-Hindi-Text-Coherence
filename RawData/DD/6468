विश्व कप का सेमीफ़ाइनल लाइन अप तय हो चुका है. आस्ट्रेलिया, भारत, न्यूज़ीलैंड और इंग्लैंड की टीमें अंतिम चार में पहुंच गई हैं. पहले सेमीफ़ाइनल में भारत का सामना न्यूज़ीलैंड के साथ 9 जुलाई को होगा, वहीं दूसरे सेमीफ़ाइनल में 11 जुलाई को ऑस्ट्रेलिया और मेज़बान इंग्लैंड आमने सामने होंगे. 
विश्व कप 2019 में 45 मैचों में क्रिकेट का रोमांच देखने के बाद अब प्रतियोगिता सेमीफ़ाइनल चरण में आ गई है. भारत ऑस्ट्रेलिया न्यूज़ीलैंड और इंग्लैंड की टीमें अंतिम चार में जगह बनाने में कामयाब रहीं. पूरी ही प्रतियोगिता में भारत और ऑस्ट्रेलिया मज़बूत दावेदार के रूप में सामने आए और विपक्षी टीमों को कम ही मौकों पर हावी होने दिया. इंग्लैंड की टीम ने 1992 के बाद पहली बार सेमीफ़ाइनल में जगह बनाई है. वहीं ऑस्ट्रेलिया और न्यूज़ीलैंड ने आठ बार अंतिम चार में जगह पक्की की.
भारत विश्वकप के इतिहास में अपना सातवां सेमीफ़ाइनल मुक़ाबला खेलेगा. ऑस्ट्रेलिया ने पांच बार विश्वकप की ट्रॉफ़ी को गले लगाया है, वहीं भारत दो बार विश्व कप का सिंकंदर बना है. इंग्लैंड और न्यूज़ीलैंड ने आज तक विश्व कप का ख़िताब अपने नाम नहीं किया है. वर्ल्ड कप 2019 के सेमीफाइनल में कौनसी टीम किससे भिड़ेगी, यह शनिवार के मुकाबलों के बाद स्पष्ट हो चुका है. ऑस्ट्रेलिया की हार साथ सेमीफाइनल की चार टीमें सामने आ गई हैं. टीम इंडिया 9 जुलाई को न्यूजीलैंड से सेमीफाइनल में भिड़ेगी. दूसरे सेमीफाइनल में ऑस्ट्रेलिया का मुकाबला मेजबान इंग्लैंड से होगा. अंक तालिका में भारतीय टीम 15 अंक के साथ सबसे ऊपर है, इसलिए वह अंकतालिका में चार नंबर की टीम न्यूजीलैंड से पहला सेमीफाइनल खेलेगी. तालिका में नंबर दो की टीम ऑस्ट्रेलिया और नंबर तीन की टीम इंग्लैंड के बीच दूसरा सेमीफाइनल खेला जाएगा. भारत ने अपने आखिरी लीग मैच में श्रीलंका को 7 विकेट से हराकर अंकतालिका में शीर्ष स्थान प्राप्त किया. इस जीत के साथ भारत के कुल 15 अंक हो गए हैं.
ऑस्ट्रेलिया के कुल 14 अंक हैं. इंग्लैंड के 12 और न्यूजीलैंड के कुल 11 अंक हैं. भारत और न्यूजीलैंड के बीच पहला सेमीफाइनल 9 जुलाई को मैनचेस्टर के ओल्ड ट्रैफर्ड मैदान पर खेला जाएगा. ऑस्ट्रेलिया और इंग्लैंड के बीच दूसरा सेमीफाइनल 11 जुलाई को बर्मिंघम में खेला जाएगा.
