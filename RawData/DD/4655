महाराष्ट्र में चुनाव नतीजों के पांच दिन बाद भी सरकार गठन पर सस्पेंस कायम है. मंगलवार को मुख्यमंत्री देवेंद्र फडणवीस समेत कई नेताओं के बयानों के बाद स्थिति स्पष्ट होने की जगह और उलझ गई है. शिवसेना जहां 50-50 के फॉर्मूले पर अड़ी है, वहीं देवेंद्र फड़णवीस ने साफ कर दिया है कि वह पूरे पांच साल राज्य के मुख्यमंत्री रहेंगे. 
देवेंद्र फडणवीस ने अपने आधिकारिक आवास ''वर्षा'' में संवाददाताओं से अनौपचारिक बातचीत करते हुए कहा कि, ''अगले पांच सालों के लिए भाजपा के नेतृत्व में सरकार बनेगी और इसे लेकर किसी को भी कोई संदेह नहीं होना चाहिए. मैंने अमित शाह से पुष्टि की और उन्होंने मुझे बताया कि 2019 लोकसभा चुनाव से पहले जब गठबंधन को अंतिम रूप दिया गया था तब भाजपा ने शिवसेना को ढाई साल के लिए मुख्यमंत्री पद के बारे में कोई आश्वासन नहीं दिया था.''
फडणवीस ने शिवसेना के मुखपत्र ''सामना'' में भाजपा को अक्सर निशाना बनाए जाने को लेकर नाराजगी भी जाहिर की. उन्होंने कहा, ''अखबार की भूमिका बातचीत को पटरी से उतारने की है. क्या अखबार ने कांग्रेस-राकांपा के बारे में कड़ा रुख अपनाया?'' 
इस बीच बीजेपी के राज्यसभा सांसद संजय काकड़े ने मंगलवार को दावा किया कि महाराष्ट्र में शिवसेना के नवनिर्वाचित करीब 45 विधायक भाजपा के साथ हाथ मिला कर सरकार बनाने के इच्छुक हैं.
उधर शिवसेना ने राज्य में अगली गठबंधन सरकार बनाने का दावा करने के बारे में बातचीत करने से पहले भाजपा से सत्ता में बराबर की भागीदारी के फॉर्मूले के कार्यान्वयन का लिखित आश्वासन मांगा है. शिवसेना के वरिष्ठ नेता संजय राउत ने कहा कि उनकी पार्टी ने हमेशा ही सत्य की राजनीति की है और वह सत्ता की भूखी नहीं है.
इस बीच भाजपा नेता प्रसाद लाड ने शिवसेना नेता उद्धव ठाकरे से उनके आवास में मुलाकात के बाद उम्मीद जाहिर की कि भाजपा-शिवसेना की संयुक्त सरकार जल्द ही महाराष्ट्र में शपथ लेगी.
महाराष्ट्र में 288 सदस्यीय विधानसभा के लिए हुए चुनाव में भाजपा को 105 और शिवसेना को 56 सीटें मिली हैं. वहीं राकांपा ने 54 सीट जीतीं, जबकि कांग्रेस के हिस्से 44 सीटें आई हैं. इस बीच बुधवार को बीजेपी विधायक दल की बैठक होगी जिसमें विधायक दल का नेता चुना जाएगा. प्रधानमंत्री नरेंद्र मोदी फडणवीस के नाम का ए0लान पहले ही कर चुके हैं और ऐसे में बैठक एक औपचारिकता होगी.  
