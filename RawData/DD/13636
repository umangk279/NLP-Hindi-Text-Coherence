भाजपा अध्यक्ष अमित शाह ने पीडीपी के साथ गठबंधन से अलग होने के बाद शनिवार को पहली बार जम्मू का दौरा किया. डॉ श्यामा प्रसाद मुखर्जी के 65वें बलिदान दिवस पर जम्मू में आयोजित रैली को संबोधित करते हुए अमित शाह ने कहा कि भारतीय जनता पार्टी के लिए सरकार नहीं बल्कि जम्मू-कश्मीर का विकास और उसकी सुरक्षा एक मात्र उद्देश्य है. 
रैली को संबोधित करते हुए भाजपा अध्यक्ष ने कांग्रेस पर जमकर हमला बोला और कहा कि कांग्रेस नेता बयान देते हैं और लश्कर-ए-तैयबा उनका समर्थन करती है. उन्होंने सवाल किया कि क्या कांग्रेस अध्यक्ष राहुल गांधी इसके लिए माफी मांगेंगे?
अमित शाह ने साथ ही कड़ा रुख अख्तियार करते हुए कहा कि यदि कोई भी देश की सीमाओं से छेड़छाड़ करने का प्रयास करेगा, तो हमारे देश की सेना उसे माकूल जवाब देने के लिए पूरी तरह सक्षम है.
