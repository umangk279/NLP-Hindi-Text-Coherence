बांग्लादेश की प्रधानमंत्री शेख हसीना रिकॉर्ड चौथी बार प्रधानमंत्री बनने जा रही हैं. देश में रविवार को हुए आम चुनाव में शेख हसीना की पार्टी आवामी लीग पार्टी को शानदार जीत हासिल हुई है. शेख हसीना ने गोपालगंज-3 सीट पर बड़े अंतर से जीत दर्ज की. ख़बरों के मुताबिक 300 सीटों में से करीब 288 सीटों पर सत्तारूढ़ अवामी लीग और उसके सहयोगियों को जीत मिली है, जबकि विपक्ष की पार्टियां 20-21 सीटों पर जीत हासिल कर पाई हैं. 
विपक्षी एनयूएफ गठबंधन ने आम चुनाव के परिणाम को ख़ारिज कर दिया और निष्पक्ष कार्यवाहक सरकार के अंतर्गत फिर से मतदान कराने की मांग की. बांग्लादेश के विपक्षी दलों ने धांधली का आरोप लगाते हुए इसे 'हास्यास्पद' करार दिया है. विपक्षी दलों ने फिर से मतदान कराने की मांग की है. विपक्षी दलों के इस गठबंधन में पूर्व प्रधानमंत्री खालिदा जिया की बीएनपी भी है. इस बीच, चुनाव की निगरानी कर रहे अंतरराष्ट्रीय पर्यवेक्षकों ने इन चुनावों को स्वतंत्र और निष्पक्ष बताया है.
प्रधानमंत्री नरेंद्र मोदी ने बांग्लादेश संसदीय चुनाव में शानदार जीत पर प्रधानमंत्री शेख हसीना को बधाई दी है. प्रधानमंत्री ने शेख हसीना को फ़ोन कर बधाई दी. प्रधानमंत्री ने ट्वीट किया, “शेख हसीना जी से बात की और बांग्लादेश के चुनावों में शानदार जीत पर उन्हें बधाई दी. आगे के कार्यकाल के लिए उन्हें बहुत-बहुत शुभकामनाएं. बांग्लादेश के विकास और द्विपक्षीय संबंधों को और मजबूत बनाने के लिए भारत की निरंतर प्रतिबद्धता को दोहराया.”
