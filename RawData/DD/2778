कोविड 19 के चीन में प्रकोप के बाद अब उसका केंद्र ईरान होता दिख रहा है। ईरान में कोरोनावायरस की वजह से चीन के बाद सबसे ज्यादा मौत की खबर है। इस बीच चीन में मृतकों का आंकड़ा 2,715 तक पहुंच गया है। वहीँ ईरान में कोरोना वायरस से मरने वालों की संख्या 15 और संक्रमित लोगों की संख्या 95 तक पहुंच गई है।  
कोविड-19 के क़हर का असर अब चीन से बाहर भी पहले के मुकाबले ज्यादा नजर आ रहा है। जैसे ही लगा कि चीन में कोरोना वायरस का प्रकोप थोड़ा कम हो रहा है वैसे ही इसके दुनियाभर के अन्य देशों में भी कहर बरपाने की ख़बरें आ रही है। चीन के वुहान शहर के बाद अब ईरान कोरोना वायरस का नया केंद्र बन रहा है। चीन के बाद कोरोना वायरस की वजह से सबसे ज्यादा मौत होने की खबर यहीं से आ रही हैं। 
इस बीच चीन में कोरोना वायरस संक्रमण की चपेट में आकर 52 लोगों की मौत होने के साथ ही मृतकों का आंकड़ा 2,715 तक पहुंच गया है। वहीं वायरस के पुष्ट मामलों की संख्या 78 हज़ार से भी ज्यादा पहुंच गई है। चीन के राष्ट्रीय स्वास्थ्य आयोग ने कहा कि हुबेई से 52 लोगों की मौत की खबर मिली है और देशभर में कोरोना वायरस के 406 नए मामले सामने आए हैं।
वहीँ ईरान ने बुधवार को  3 मौतों और 34 नए मामलों की पुष्टि की। अब तक ईरान में कोरोना वायरस से मरने वालों की संख्या 15 और संक्रमित लोगों की संख्या 95 तक पहुंच गई है। कोरोना की चपेट में अब ईरान के उप स्वास्थ्य मंत्री भी आ गए हैं। स्वास्थ्य मंत्री के मीडिया सलाहकार अलीरजा वहाबजादेह ने एक ट्वीट में कहा की, 'उप स्वास्थ्य मंत्री इराज हरीची की कोरोना वायरस जांच पॉजिटिव पाई गई है।' उधर इटली में कोरोना वायरस से मृतकों की संख्या 12 हो गई है और अभी तक वायरस से संक्रमण के 374 मामले सामने आ चुके हैं। वहीं फ्रांस के स्वास्थ्य मंत्रालय ने बुधवार को बताया कि 60 साल के एक व्यक्ति की कोरोना वायरस से मौत हो गयी है जो फ्रांसीसी नागरिक की पहली मौत है लेकिन फ्रांस में हुई यह दूसरी मौत है क्योंकि इससे पहले वहाँ पर 80 साल के एक चीनी पर्यटक की मौत हो गई थी।
दुनिया भर से सामने आ रहे इन मामलों को देखते हुए विश्व स्वास्थ्य संगठन ने कहा है कि अब चीन के भीतर से ज्यादा, चीन के बाहर से रोजाना कोरोना वायरस के अधिक मामले सामने आ रहे हैं। इधर भारत ने बुधवार को चीन में 15 टन चिकित्सा उपकरणों और राहत सामग्री पहुंचाने के लिए कोविड-19 से प्रभावित वुहान के लिए अपना सी-17 विमान भेज दिया। इसमें दस्‍ताने, मास्‍क और अन्‍य आपात चिकित्‍सा उपकरण हैं। वापसी में यह विमान गुरूवार को वुहान से 120 लोगों को लाएगा। इनमें 80 भारतीय नागरिक और पडोसी देशों के 40 लोग शामिल हैं। चीन में कोरोना वायरस के प्रकोप के बाद वहां की सरकार के अनुरोध पर यह चिकित्‍सा सामग्री भेजी गयी है। इस महीने के शुरू में प्रधानमंत्री नरेन्‍द्र मोदी ने चीन के राष्‍ट्रपति शी जिनपिंग को पत्र लिखकर चीन के साथ भारत की एकजुटता व्‍यक्‍त की थी और वायरस के प्रकोप से निपटने में सहायता देने का प्रस्‍ताव किया था। 
इस बीच केन्‍द्र सरकार ने दक्षिण कोरिया, ईरान और इटली की यात्रा नहीं करने के लिए परामर्श जारी किया है। कोविड-19 के अन्‍य देशों में होने की संभावना के मद्देनजर यह परामर्श जारी किया है। इस नये यात्रा परामर्श में स्‍वास्‍थ्‍य मंत्रालय ने कहा है कि दक्षिण कोरिया, ईरान और इटली से आने वालों या इस महीने की 10 तारीख तक भारत पहुंचने वालों को 14 दिन के लिए निगरानी में रखा जा सकता है।
कुल मिलाकर पूरी दुनिया के लिए कोरोना वायरस का फैलाव बड़ी चिंता का विषय बना हुआ है।
