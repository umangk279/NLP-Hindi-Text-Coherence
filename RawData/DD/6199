देश के कई इलाकों में बाढ़ का कहर जारी है। खासतौर पर असम, बिहार और पश्चिम बंगाल में हालात ज्यादा खराब हैं। इन राज्यों की प्रमुख नदियां खतरे के निशान से ऊपर बह रही हैं। इस मौसम में आकाशीय बिजली गिरने से भी कई मौतें हुई।     
देश के कई इलाकों में बाढ़ का कहर जारी है। मुख्यरुप से असम बिहार और पश्चिम बंगाल में हालात ज्यादा खराब हैं। सबसे पहले बात करते हैं बिहार की....बिहार के 12 जिलों में आई बाढ़ से अब तक 81 लाख से अधिक आबादी प्रभावित हुई है। बिहार के 12 जिले शिवहर, सीतामढी, मुजफ्फरपुर, पूर्वी चंपारण, मधुबनी, दरभंगा, सहरसा, सुपौल, किशनगंज, अररिया, पूर्णिया एवं कटिहार में बाढ़ से बुरी तरह प्रभावित हैं । 
बिहार में बाढ़ से लोगों को राहत देने के लिये 42 राहत शिविर चलाए जा रहे हैं। बाढ़ प्रभावित इलाके में राहत एवं बचाव कार्य के लिये एनडीआरएफ और एसडीआरएफ की कुल 26 टीम और 796 मानव बल को लगाया गया है तथा 125 मोटरबोट का इस्तेमाल किया जा रहा है। बिहार की कई नदियां बूढी गंडक, बागमती, अधवारा समूह, कमला बलान, कोसी, महानंदा और परमान नदी खतरे के निशान से ऊपर बह रही हैं।  
असम में बाढ़ से अब भी विकट स्थिति बनी हुई है। लगातार हो रही भारी बारिश के कारण कई हिस्सों में स्थिति भयावह हो गई है।  असम राज्य आपदा प्रबंधन प्राधिकरण के मुताबिक 33 जिलों में से 20 जिलों में बाढ़ से 38.82 लाख लोग प्रभावित हैं। वहीं असम के बंगाई गांव जिले में लगातार चार पाँच दिनों से हो रही मूसलधार बारिश के कारण नदी का पानी बढने से कई गाँव जलमग्न हो गये है।
ब्रह्मपुत्र सहित राज्य की नदियां अब भी ‘खतरे के स्तर’ से ऊपर बह रही हैं। असम के नलबाड़ी और कोकराझार में भी बाढ़ की स्थिति गंभीर बनी हुई है। अब बात पश्चिम बंगाल की जहां पिछले कुछ दिनों से लगातार बारिश के कारण जनजीवन अस्त-व्यस्त है। कूचबिहार जिले के तूफानगंज में भारी बारिश के कारण बाढ़ की स्थिति बन गई है।
बाढ़ प्रभावित कूच बिहार में ग्रामीण गांव के एक हिस्से से दूसरे हिस्से तक पहुंचने के लिए हस्तनिर्मित नाव का सहारा ले रहे हैं। वहीं मौसम विभाग ने गुरुवार को मुंबई और उसके उपनगरों में तेज बारिश की चेतावनी जारी की है। थाणे, नवी मुंबई के पालघर इलाके में ज्यादा भारी बारिश होने की संभावना है।   
राजस्थान के अधिकतर हिस्सों में पिछले 24 घंटों के दौरान मध्यम से भारी दर्जे की बारिश दर्ज की गई। जयपुर और सीकर में कई स्थानों पर जलभराव के कारण आम जनजीवन प्रभावित हुआ है। पंजाब के अमृतसर में बारिश के बाद जलभराव के कारण लोगों को परेशानियों का सामना करना पड़ रहा है ।
जम्मू और कश्मीर के श्रीनगर में कमोबेश जल भराव की वहीं स्थिति है। तेज़ बारिश के बाद घाटी में जगह जगह पानी भर गया ।  वहीं उत्तराखंड के पिथौरागढ़ में भारी बारिश के बाद सड़क पर मलबा गिरने से डीडहाट मोटर मार्ग को बंद करना पड़ा है हालांकि सड़क मार्ग को खोलने के प्रयास जारी हैं । 
भीषण बाढ़ से जूझ रहे बिहार में अब स्‍थानीय लोगों को आकाशीय बिजली से जूझना पड़ा रहा है। बिहार और झारखंड में वज्रपात के कारण 25 लोगों की मौत हो गयी और चार अन्य घायल हो गए । मंगलवार रात बिहार के औरंगाबाद, पूर्वी चंपारण और भागलपुर जिले में 13 लोगों, जबकि झारखंड के जामताड़ा, पाकुड़, रामगढ़ और दुमका जिले में कुल 12 लोगों की मौत हो गयी आकाशीय बिजली गिरने पर कैसे बचा जा सकता है ।
इस पर आपदा प्रबंधन विभाग द्वारा जागरूकता के तहत सुझाये गये उपायों पर अमल करके लोग अपनी बहुमूल्य जिंदगी की रक्षा कर सकते हैं। जब बारिश हो रही हो तो घर से बाहर निकलने से बचें. बिजली चमक रही हो और गर्जना हो रही हो तो किसी भी तरह के इलेक्ट्रानिक सामान (टेलीविजन, मोबाइल फोन, रेडियो, हेडफोन) इत्यादि का इस्तेमाल कतई ना करें.
 लेकिन किसी ऊंचे पेड़, खुली जगह या फिर ऊंचे खंभों से दूर रहें. अगर आप भीगें हुये हैं तो पैरों को जमीन अथवा मिट्टी के सीधे संपर्क से बचायें. इसके लिये आप, पैरों के नीचे सूखी लकड़ी, पत्ता या भूसा इत्यादि रख सकते हैं.
