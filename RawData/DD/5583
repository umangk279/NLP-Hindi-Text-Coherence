पूरी दुनिया में उत्पादक ज़मीन को कैसे बचाया जाए इस मुद्दे पर पूरी दुनिया में आम सहमति बनाने को लेकर अगले 12 दिनों तक एनसीआर के ग्रेटर नोएडा में नीति निर्माताओँ की बैठक यूएन- कॉप 14  बैठक की औपचारिक शुरुआत हो गई। बैठक की मेजबानी कर रहे भारत के वन और पर्यावरण मंत्री प्रकाश जावडेकर ने बैठक की औपचारिक शुरुआथ की। 
पूरी दुनिया में जमीन को बंजर होने से बचाने के लिए  दिल्ली से सटे ग्रेटर नोएडा में विश्वव्यापी मुहिम शुरु हो गयी है । भूक्षरण रोकने को लेकर  यूएन-कॉप 14 की बैठक की शुरुआत अच्छी खबर के साथ हुई। बैठक की अध्यक्षता कर रहे भारत के वन और पर्यावरण मंत्री प्रकाश जावडेकर ने कहा कि बड़ी जनसंख्या वाले देशों, भारत, रूस, चीन, नाइजीरिया , ब्राजील और दक्षिण अफ्रीका समेत दुनिया के 122 देश उत्पादक ज़मीन की रक्षा के लिए राष्ट्रीय लक्ष्य निर्धारित  करने पर सहमत हो गए हैं। 14वें कॉप सम्मेलन को संबोधित करते हुए कॉप अध्यक्ष प्रकाश जावडेकर ने कहा कि पर्यावरण, वन और जलवायु परिवर्तन एक वैश्विक समस्या है और इसका प्रभाव भी पूरी दुनिया पर पड़ता है। उन्होंने कहा कि सभी देशों को इस समस्या से लड़ने में अपनी भागीदारी सुनिश्चित करनी चाहिए। 
प्रकाश जावड़ेकर ने कहा कि इस समस्या से निपटने में भारत वैश्विक साझेदारी के लिये प्रतिबद्ध है। उन्होंने सम्मेलन में सभी देशों की सक्रिय भागीदारी को देखते हुये समस्या के व्यवहारिक समाधान निकलने की अपेक्षा व्यक्त की।  प्रकाश जावडेकर ने कहा कि भारत अपने भूमि संसाधनों को संरक्षित के लिए पूरी तरफ से प्रतिबद्ध है। 
इस दौरान भूक्षरण से निपटने के लिये संयुक्त राष्ट्र सम्मेलन के कार्यकारी सचिव इब्राहिम थियू ने कहा कि कोप की यह बैठक अब तक का सबसे बड़ा सम्मेलन साबित हुआ है। उन्होंने कहा कि इंसानी समझ और तकनीक की मदद से हमें जमीन की उपयोगिता बहाल करनी होगी।'
इस सम्मेलन में 196 देशों के प्रतिनिधि ले हिस्सा रहे हैं।  भारत इस साल सम्मेलन की मेजाबानी कर रहा है। भारत ने साल 2030 तक 50 लाख हेक्टेयर बंजर भूमि को उपजाऊ बनाने का लक्ष्य निर्धारित किया है। यह सम्मेलन 13 सितंबर तक चलेगा और करीब दौ सौ देशों के 3 हजार से अधिक प्रतिनिधि इस सम्मेलन में शिरकत कर रहे है इस कार्यक्रम में दुनियाभर में बंजर एवं अनुपजाऊ भूमि से निपटने के विभिन्न देशों के द्वारा किये गए और भविष्य में किए जाने वाले प्रयासों पर प्रदर्शनी लगाई गई है।
