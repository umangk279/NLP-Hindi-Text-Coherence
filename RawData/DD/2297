सेनाध्यक्ष एम. एम. नरवणे कश्मीर के दो दिवसीय दौरे पर हैं। यात्रा के पहले दिन कल उन्होंने वहां सुरक्षा स्थिति का जायज़ा लिया। सेना के जवानों के साथ बातचीत में सेनाध्यक्ष ने कहा कि कश्मीर की अवाम के लिए विकास और शांति के नए युग की शुरूआत हुई है।  
कश्मीर में शांति बहाली के सफर में अपना काम बेहतर तरीके से करने के लिए सेनाध्यक्ष ने जवानों की सराहना की और उनका हौसला बढ़ाया। साथ ही उन्होंने सेना को किसी भी परिस्थिति में चुनौतियों का सामने के लिए तैयार रहने को भी कहा। जनरल नरवणे ने घाटी में शांति स्थापित करने और कोरोना महामारी के संक्रमण को रोकने के लिए विभिन्न सरकारी एजेसिंयों के बीच बेहतरीन तालमेल की प्रशंसा भी की।
बाद में सेनाध्यक्ष ने 92 बेस अस्पताल का भी दौरा किया और वहां डाक्टरों द्वारा किए जा रहे कार्यों का जायज़ा लिया। बादामीबाग कंटोनमेंट क्षेत्र में सेनाध्यक्ष को चिनार कार्प्स कमांडर द्वारा एलओसी और आस पास के इलाकों की स्थिति की भी पूरी जानकारी दी गई।
