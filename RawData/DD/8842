राफेल सौदे के मुद्दे पर लोकसभा में चर्चा आज, सरकार ने कहा, विपक्ष के हर सवाल का जवाब देने को तैयार, कांग्रेस पर बहस से बचने का लगाया आरोप. 
 लोकसभा में आज राफेल मुद्दे पर चर्चा होनी है। इस मुद्दे पर सरकार और विपक्ष के भी संसद में लगातार गतिरोध चल रहा है। कांग्रेस समेत कई विपक्षी दलों की मांग है कि राफेल के मुद्दे की जेपीसी जांच की जाए। वहीं सरकार लगातार कहती आई है कि वह राफेल के मुद्दे पर संसद में चर्चा को तैयार है।
आज लोकसभा में बिना मतदान के प्रावधान वाले नियम के तहत इस मुद्दे पर चर्चा हो सकती है। गौरतलब है कि राफेल की कीमत के मुद्दे पर सुप्रीम कोर्ट ने हस्तक्षेप करने से इंकार कर दिया था। इस बीच लोकसभा में  विपक्ष के हंगामे के चलते सदन का कामकाज बाधित हुआ। हंगामे के चलके लोकसभा की कार्यवाही पहले 12 बजे तक और फिर 2 बजे तक स्थगित करनी पड़ी।
सरकार ने दोहराया है कि वो राफेल मुद्दे पर कांग्रेस के हर सवाल का जवाब लोक सभा में देगी। सरकार ने कांग्रेस पर आरोप लगाया कि पार्टी इस मुद्दे को उठा तो रही है लेकिन चर्चा करने से बच रही है।
वहीं, प्रधानमंत्री नरेन्द्र मोदी ने स्पष्ट तौर पर कहा है कि राफेल सौदे के मामले में आरोप उन पर नहीं सरकार पर हैं और सरकार ने संसद में जवाब दे दिया है। प्रधानमंत्री ने कहा कि सरकार को आलोचनाएं मंज़ूर है लेकिन देश की सुरक्षा के साथ समझौता नहीं।
