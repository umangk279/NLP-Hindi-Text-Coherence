मॉरीशस में विश्व हिंदी सम्मेलन हुआ संपन्न, तीसरे और आखिरी दिन  भारत और मॉरिशस के अलावा अन्य देशों के विद्वानों का सम्मान , भारत ने सम्मेलन के सफल आयोजन पर दिया सबका धन्यवाद , मॉरीशस के मार्गदर्शक मंत्री अनिरुद्द जगन्नाथ ने की  हिंदी को वैश्विक भाषा का दर्जा देने की मांग 
11वां विश्व हिन्दी सम्मेलन आज मॉरिशस में समाप्त हो गया। समापन समारोह को संबोधित करते हुए मॉरिशस के मार्गदर्शक मंत्री अनिरुद्ध जगन्नाथ ने कहा कि समय आ गया है जब हिन्दी को भी अन्य भाषाओँ की तरह अंतर्राष्ट्रीय मंच पर उचित स्थान मिलना चाहिए। अनिरुद्ध जगन्नाथ ने कहा कि भारत मां है और मॉरिशस उसका पुत्र और मां और पुत्र दोनों मिलकर हिन्दी को विश्व में स्थापित करने के लिए भरपूर कार्य करेंगे।
मॉरिशस में संपन्न हुए विश्व हिंदी सम्मेलन के समापन सत्र में वहाँ के मार्गदर्शक मंत्री अनिरूद्ध जगन्नाथ ने कहा कि भारत मां और मारिशस पुत्र है और पुत्र मारिशस संयुक्त राष्ट्र में हिन्दी भाषा को पहचान दिलाने के लिये जी जान लगाकार अपना कर्तव्य निभायेगा। श्री जगन्नाथ मॉरिशस के राष्ट्रपति और प्रधानमंत्री भी रह चुके हैं। सम्मेलन के समापन सत्र से पहले भारत और मॉरिशस के अलावा अन्य देशों के विद्वानों को सम्मानित किया गया। सम्मेलन के समापन के बाद डीडी न्यूज़ से ख़ास बातचीत में गीतकार एवं कवि प्रसून जोशी ने कहा कि हिंदी को रोज़गार से जोड़ने की ज़रूरत है।
पहली बार विश्व हिन्दी सम्मेलन में केवल हिन्दी भाषा नहीं, बल्कि हिन्दी भाषा और उससे जुड़ी संस्कृति पर बात हुई। इस 11वें विश्व हिन्दी सम्मेलन की थीम – 'विश्व हिन्दी और भारतीय संस्कृति' रखी गई थी। साथ ही इस बार के विश्व हिन्दी सम्मेलन में 8 उप-विषय भी रखे गए थे। इतना ही नहीं आयोजन स्थल पर बने सभागारों के नाम भी हिन्दी साहित्यकारों के नाम पर रखे गए थे। आयोजन स्थल का नाम गोस्वामी तुलसीदास नगर रखा गया था। सभागारों के नाम गोपाल दास 'नीरज' और हिन्दी के मॉरीशस में सबसे बड़े नाम, अभिमन्यु अनंत के नाम पर रखा गया था। 11वां विश्व हिन्दी सम्मेलन 18 से 20 अगस्त तक मॉरीशस में हुआ। ये तीसरा मौका है जब मॉरीशस में विश्व हिन्दी सम्मेलन का आयोजन हुआ। इससे पहले 1976 और 1993 में मॉरीशस में इसका आयोजन हुआ था। अब तक तीन बार,1975, 1983 और 2015 में भारत में इस सम्मेलन का आयोजन हुआ है। विश्व हिन्दी सम्मेलन की शुरुआत 1975 में नागपुर से हुई थी। उसके बाद से हर तीन साल में विश्व हिन्दी सम्मेलन का आयोजन होता है।
 
 
