सरकार ने कहा है कि देश में कोविड-19 के मरीजों के ठीक होने की दर 77 दशमलव दो-तीन प्रतिशत हो गई है। स्‍वास्‍थ्‍य मंत्रालय ने कहा है कि ठीक होने वालों की संख्‍या 31 लाख से अधिक हो गई है। स्‍वस्‍थ होने वाले लोगों की संख्‍या में लगातार वृद्धि से देश में कोविड मामलों की संख्‍या में कमी आई है और अब यह कुल मामलों का 21 दशमलव  शून्‍य-चार प्रतिशत हो गई है। इस संबंध में केन्द्र सरकार की नीतियों के प्रभावशाली क्रियान्‍वयन और टेस्‍ट, ट्रैक और ट्रीट नीति से स्‍वस्‍थ होने की दर बढ़ी है और मृत्‍यु दर में कमी आई है। 
इस समय भारत में मृत्‍यु दर एक दशमलव सात-तीन प्रतिशत है, जो विश्‍व में सबसे कम है। देश में पिछले 24 घंटों में 86 हजार 432 नये मामले सामने आने से कुल सक्रिय मामलों की संख्‍या आठ लाख 46 हजार हो गई है।  पिछले 24 घंटे में एक हजार 89 मौतें हुई हैं। मरने वालों की संख्‍या कुल मिलाकर 69 हजार 561 हो गई है।
भारतीय आयुर्विज्ञान अनुसंधान परिषद- आई सी एम आर के अनुसार पिछले 24 घंटों में कोविड-19 का पता लगाने के लिए दस लाख 59 हजार से अधिक नमूनों की जांच की गई है। अब तक चार करोड़ 77 लाख नमूनों की जांच की जा चुकी है। जांच प्रयोगशालाओं की संख्‍या में भी लगातार वृद्धि हुई है। अभी सरकारी क्षेत्र की एक हजार 26 और निजी क्षेत्र की 617 प्रयोगशालाओं सहित कुल एक हजार 643 प्रयोगशालाएं लोगों को विस्‍तृत जांच सुविधाएं उपलब्‍ध करा रही हैं।
