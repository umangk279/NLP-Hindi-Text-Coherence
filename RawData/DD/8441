भारत ने ऑकलैंड टी20 मुक़ाबले को 7 विकेट से जीतकर 3 मैचों की सीरीज़ में 1-1 की बराबरी कर ली है। भारत के सामने जीत के लिए 159 रन का लक्ष्य था जिसे टीम ने 3 विकेट खोकर हासिल किया।मैच में 3 विकेट लेने वाले क्रुणाल पांड्या को मैन ऑफ द मैच का पुरस्कार मिला। 
वेलिंग्टन में मिली हार का हिसाब ऑकलैंड में आकर टीम इंडिया के सूरमाओं ने पूरा कर दिखाया। ब्लैक कैप्स के लिए जीत की ज़रूरत सीरीज़ पर कब्ज़ा जमाने की थी तो वहीं दूसरी तरफ भारत को सीरीज़ में बनाए रखने की। टॉस न्यूज़ीलैंड का हुआ,लेकिन इस बार कीवी बल्लेबाज़ों की हवा जल्द निकल गई। टीम ने 50 रन के अंदर अपने चार बल्लेबाज़ों को खो दिया जिसमें कौलिन मुनरो और कप्तान केन विलियमसन के विकेट भी शामिल रहे।
संकट से घिरी कीवी टीम को बड़ा सहारा रौस टेलर और कौलिन डे ग्रैंडहोम की 77 रन की पार्टनरशिप से मिला,जिसमें 28 गेंदों पर ग्रैंडहोम की अर्धशतकीय पारी शामिल रही,जिसमें 4 छक्के और 1 चौका शामिल रहा।ग्रैंड होम के 50 और रौस टेलर के 42 रन की बदौलत न्यूज़ीलैंड ने 8 विकेट पर 158 रन का स्कोर किया।भारत की ओर से क्रुणाल पांड्या की फिरकी सबसे कामयाब रही और उन्होने 4 ओवर के स्पेल में 28 रन देकर 3 विकेट निकाली।
टीम इंडिया के लिए कामयाबी का सफ़र बल्लेबाज़ी में भी दौड़ा,और एक इंतज़ार के बाद रोहित और धवन की धमाकेदार ओपनिंग ने समां बांध दिया।6 ओवर में भारत ने 51रन का स्कोर किया।इन दोनो ने विलियमसन के गेंदबाज़ों को बौना साबित कर रनों के स्पीड गेयर को मैक्सिमम तक पहुंचा दिया।
इस दौरान रोहित शर्मा टी 20 में सबसे ज्यादा स्कोर करने वाले बल्लेबाज़ भी बने।रोहित ने 28 गेंदों पर टी 20 में अपना 16 वां अर्धशतक पूरा किया। लेकिन फिफ्टी  जड़ते ही एक और बड़ा शॉट खेलने के चक्कर में रोहित 50 के स्कोर पर डीप मिडविकेट पर कैच आउट हुए। रोहित का जाना था कि इस बाउंसर को पुल करने के फेर में धवन अपना विकेट खो बैठे।
यहां से ज़िम्मेदारी का भार विजय शंकर और रिषभ पंत पर आया दोनो ने स्कोर को 88 से 118 तक पहुंचाया,विजय 14 के स्कोर पर मिशेल की गेंद पर आउट हुए।लेकिन इसके बाद का काम रिषब पंत और महेंद्र सिंह धोनी ने पूरा कर दिया और भारत ने 18.5 ओवर में 3 विकेट पर 162 रन बना ऑकलैंड टी20 में जीत दर्ज की।ये पहली बार है जब भारत ने न्यूज़ीलैंड की सरज़मीं पर टी20 में जीत हासिल की है।
