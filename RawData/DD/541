भारत ने चीन-पाकिस्तान विदेश मंत्रियों की बैठक के बाद जारी संयुक्त बयान में जम्मू-कश्मीर का उल्लेख किए जाने को किया खारिज । विदेश मंत्रालय के प्रवक्ता  ने केंद्र शासित प्रदेश जम्मू-कश्मीर को बताया भारत का अविभाज्य अंग। विदेश मंत्रालय ने संबंधित पक्षों से भारत के आंतरिक मामलों में हस्तक्षेप ना करने की जताई उम्मीद। 
भारत ने चीन और पाकिस्‍तान के विदेश मंत्रियों के बीच दूसरे दौर की रणनीतिक वार्ता के बाद जारी संयुक्‍त प्रेस वक्‍तव्‍य में जम्‍मू-कश्‍मीर का उल्‍लेख किए जाने का कड़ा विरोध किया है। मीडिया के एक सवाल के जवाब में विदेश मंत्रालय के प्रवक्‍ता अनुराग श्रीवास्‍तव ने कहा कि जम्‍मू-कश्‍मीर भारत का अभिन्‍न अंग है। भारत अपेक्षा करता है कि कोई अन्‍य पक्ष उसके अंदरूनी मामलों में हस्‍तक्षेप न करें।
उन्‍होंने कहा कि भारत चीन-पाकिस्‍तान आर्थिक गलियारे पर अपनी स्थिति पहले ही स्‍पष्‍ट कर चुका है। प्रवक्‍ता ने कहा कि पाकिस्‍तान के कब्‍जे वाले जम्‍मू-कश्‍मीर के हिस्‍से से होकर गुजरने वाली इस परियोजनाओं से जुड़ी चिंताओं को लेकर चीन और पाकिस्‍तान दोनों को कई बार अवगत कराया जा चुका है। उन्‍होंने कहा कि भारत पाकिस्‍तान के कब्‍जे वाले जम्‍मू-कश्‍मीर की यथास्थिति को प्रभावित करने वाली अन्‍य देशों की नीतियों का कड़ा विरोध करता है और चाहता है कि संबंधित देश इस तरह की कार्रवाई से परहेज करे।
