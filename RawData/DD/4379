भारत अंतरराष्ट्रीय व्यापार मेले में इस बार अफ़ग़ानिस्तान को साझेदार देश बनाया गया है, तो वहीं कोरिया को फोकस देश. मेले में काफी देशों के प्रदर्शक अपने उत्पादों को प्रदर्शित कर रहे हैं. 
दिल्ली के प्रगति मैदान में चल रहे 39वें भारत अंतरराष्ट्रीय व्यापार मेले में इस बार अफगानिस्तान को साझेदार देश का दर्जा दिया गया है. अफगानिस्तान के स्टालों पर कहीं बादाम दिख रहे हैं, तो कहीं अखरोट, कहीं किशमिश देखी जा सकती हैं, तो कहीं अन्य ड्राई फ्रूट. भारत में मिल रहे अच्छे रुझान से अफगानी प्रदर्शक काफी उत्साहित हैं.
मेले में इस बार फोकस देश कोरिया को बनाया गया है. वैसे बहुत से उत्पाद यहां मौजूद हैं लेकिन जोड़ों के दर्द से निजात दिलाने वाले उत्पादों को कुछ ज्यादा ही पसंद किया जा रहा है. मेले में बहरीन के इत्र की खुशबू भी मेले में आने वाले हर व्यक्ति को अपनी ओर खींच रही है. भारत में व्यापार कर बहरीन के प्रदर्शक भी काफी उत्साहित हैं.
मेले में चीन की भी 16 कंपनियां हिस्सा ले रही हैं. चीन से आए उत्पाद भी अंतरराष्ट्रीय व्यापार मेले में आकर्षण का केंद्र बने हुए हैं. 18 नवंबर तक मेले के द्वार व्यापारी वर्ग के दर्शकों के लिए हैं, जबकि आम जनता के लिए मेले के द्वार 19 नवंबर से खुलेंगे. 
गिरीश निशाना, वरिष्ठ संवाददाता
