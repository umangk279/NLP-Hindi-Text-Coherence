कर्नाटक में 31 मई तक गुजरात, महाराष्ट्र, केरल और तमिलनाडु के लोगों को एंट्री नहीं मिलेगी. यह एलान मुख्यमंत्री बीएस येदियुरप्पा ने किया. लॉकडाउन 4.0 के दौरान मिलने वाली छूट को बताते हुए सीएम येदियुरप्पा ने कहा कि इन चारों प्रदेशों में कोरोना संक्रमण तेजी से फैल रहा है, इस वजह से इन राज्यों के लोगों को अभी प्रदेश में एंट्री नहीं दी जाएगी. 
इसके साथ ही मुख्यमंत्री बीएस येदियुरप्पा ने कहा कि मंगलवार से राज्य में बस की सेवा शुरू की जाएगी. बस में सफर करने के लिए सोशल डिस्टेंसिंग और मास्क पहनना अनिवार्य होगा. साथ ही दूसरे प्रदेशों से आने वाले लोगों को क्वारनटीन किया जाएगा. प्रदेश में ऑटो-टैक्सी की सेवा भी शुरू की जाएगी. नाई की दुकानें भी खुलेंगी.
पूरे प्रदेश में रविवार को लॉकडाउन रहेगा. यानि रविवार को न तो बसें चलेंगी और न ही कैब. इसके साथ ही दुकानें भी नहीं खुलेंगी. केवल आवश्यक वस्तुओं की दुकानें खोली जाएंगी. सुबह 7-9 और शाम 5-7 बजे तक सभी पार्क को खोल दिया जाएगा. कंटेनमेंट जोन छोड़कर बाकी इलाकों में लोग आ-जा सकेंगे.
हालांकि 31 मई तक जिम को खोलने की इजाजत नहीं दी गई है. सोमवार को मुख्यमंत्री बीएस येदियुरप्पा की अगुवाई में मंत्रियों की बैठक हुई. इस बैठक में आर्थिक गतिविधियों को खोलने पर चर्चा की गई. इस बैठक में फैसला लिया गया कि सभी बसें, सभी दुकानें खोली जाएंगी और राज्य में आने वाली सभी ट्रेनों को इजाजत दी जाएगी.
