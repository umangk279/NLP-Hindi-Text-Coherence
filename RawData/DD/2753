प्रधानमंत्री नरेंद्र मोदी शनिवार को चित्रकूट में बुंदेलखंड एक्स्प्रेस-वे की आधारशिला रखेंगे. एक्सप्रेस-वे फरवरी, 2018 में सरकार द्वारा घोषित उत्तर प्रदेश रक्षा औद्योगिक गलियारे की सहमति के बिंदुओं को आगे बढ़ाने में महत्वपूर्ण योगदान देगा. प्रधानमंत्री नरेंद्र मोदी उसी दिन चित्रकूट में देश भर में 10,000 किसान उत्पादक संगठनों की शुरुआत करेंगे. 
चित्रकूट बेसब्री से प्रधानमंत्री नरेंद्र मोदी का इन्तजार कर रहा है. शनिवार को पीएम मोदी बुंदेलखंड एक्स्प्रेस-वे की आधारशिला रखेंगे. उत्तर प्रदेश सरकार बुंदेलखंड एक्सप्रेस-वे का निर्माण कर रही है. 296 किलोमीटर लंबे एक्सप्रेसवे से चित्रकूट, बांदा, महोबा, हमीरपुर, जालौन, ओरैया और इटावा जिलों को लाभ मिलने की उम्मीद है.
उत्तर प्रदेश में जिन 6 क्लस्टर में रक्षा औद्योगिक गलियारा स्थापित किया जा रहा है, उसमें बुंदेलखंड के झांसी और चित्रकूट भी शामिल हैं. एक्सप्रेस-वे से इस गलियारे को भी नई रफ्तार मिलेगी तो स्थानीय लोगों को रोजगार और विकास का तोहफा.
प्रधानमंत्री नरेंद्र मोदी चित्रकूट से देशभर में 10,000 किसान उत्पादक संगठनों की शुरुआत करेंगे. देश में करीब 86 प्रतिशत किसान छोटे और सीमांत किसान हैं, जिनको कृषि उत्पादन के दौरान काफी चुनौतियों का सामना करना पड़ता है. इन चुनौतियों में तकनीक, अच्छे बीज, उवर्रक और आवश्यक धनराशि सहित कीटनाशकों तक पहुंच शामिल है. एफपीओ एक समूह के जरिए ऐसे मुद्दों से निपटने के लिए किसानों को मंच और मदद देगा. एफपीओ के सदस्य प्रौद्योगिकी, वित्त और बाजार तक बेहतर पहुंच के लिए संगठन में मिलकर अपने कार्यों का प्रबंध करते हैं, ताकि उनकी आमदनी तेजी से बढ़ सके.
केंद्र सरकार ने अगले पांच वर्ष में किसानों के लिए लागत में बचत सुनिश्चित करने के मकसद से 10,000 नए एफपीओ का गठन करने की घोषणा की है. साथ ही इस बार बजट में कृषि उत्पादों की मार्केटिंग और निर्यात को बढ़ावा देने के लिए 'एक जिला एक उत्पाद' की रणनीति के अपनाने का प्रस्ताव भी रखा है. एक तरफ पीएम किसान सम्मान निधि और अन्य योजनाओं ने खेती किसानी को नई ताक़त दी है, तो वहीं दूसरी तरफ अब किसान उत्पादक संगठनों के जरिए किसानों को तरक्की के नए युग में ले जाने की तैयारी है.
