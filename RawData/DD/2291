देश भर के तकनीकी शिक्षण संस्थानों में पढ़ाई कर रहे छात्रों को राहत देते हुए ऑल इंडिया काउंसिल ऑफ टेक्नीकल एजुकेशन-AICTE ने लॉकडाउन अवधि के दौरान फीस जमा करने से छूट दे दी है। AICTE ने सभी संस्थानों को पत्र लिखकर कहा है कि वो शिक्षकों और स्टाफ को लॉकडाउन अवधि का वेतन दें और किसी को नौकरी से ना निकालें। 
कोरोना महामारी के मद्देनजर देशभर में लागू लॉकडाउन को देखते हुए अखिल भारतीय तकनीकी शिक्षा परिषद, एआईसीटीई, ने उच्च शिक्षण संस्थानों के लिए दिशानिर्देश जारी किये हैं। एआईसीटीई ने संस्थानों से कहा है कि लॉकडाउन अवधि के दौरान वो छात्रों को फीस जमा करने को बाध्य ना करें।स्थिति सामान्य होने पर एआईसीटीई इस बारे में दिशानिर्देश जारी करेगी। इसके अलावा एआईसीटीई ने संस्थानों को निर्देश दिए हैं कि सभी शिक्षकों और स्टाफ को लॉकडाउन अवधि का वेतन दिया जाए और अगर किसी को नौकरी से निकाला गया है तो उसे वापस लिया जाए। इस बारे में सभी राज्यों के मुख्य सचिवों को पत्र भी लिखा गया है।
एआईसीटीई ने कहा है कि जम्मू कश्मीर के छात्रों के लिए चल रही प्रधानमंत्री स्पेशल स्कॉलरशिप स्कीम 2020-21 सत्र के लिए पहले की तरह ही जारी रहेगी। लॉकडाउन के बाद इस बारे में घोषणा की जाएगी। एआईसीटीई ने साथ ही संस्थानों से कहा है कि वो लॉकडाउन के दौरान ऑनलाइन कक्षाओं को जारी रखें। यूजीसी और एआईसीटीई बाद में संशोधित एकेडमिक कैलेंडर जारी करेगी। इसके अलावा छात्रों से कहा है कि वो घर से ही ग्रीष्मकालीन इंटर्नशिप को पूरा करें, अगर ऐसा कर पाना संभव नहीं तो वो इसे दिसंबर में भी पूरा कर सकते हैं।
