देश की जानी मानी 62 शख्सियतों ने पीएम मोदी को लिखा खत , पहले खत लिखने वाले 49  लोगों  पर  'चुनिंदा घटनाओं पर गुस्सा जताने और  राजनैतिक पक्षपात' का लगाया आरोप , कहा पहले की तमाम घटनाओं पर क्यों साधी थी चुप्पी 
देश की जानी मानी 62 शख्सियतों ने पीएम मोदी को खत लिखा है। इन लोगों ने, पहले खत लिखने वाले 49 लोगों पर 'चुनिंदा घटनाओं पर गुस्सा जताने और राजनैतिक पक्षपात' का आरोप लगाया है। इन सभी ने पूछा है कि पहले की तमाम घटनाओं पर इन 49 लोगों ने क्यों चुप्पी साधी हुई थी।
खत का जवाब से कुछ दिन पहले 49 लोगों ने पीएम मोदी को खत लिखकर कुछ मुद्दे उठाए थे। इस खत के जवाब में देश की 62 जानी मानी शख्सियतों ने पीएम को खत लिखकर उन लोगों पर 'चुनिंदा घटनाओं पर गुस्सा जताने, झूठे किस्से सुनाने और साफतौर पर राजनैतिक पक्षपात' का आरोप लगाया है।
इस खत के लेखकों में भारतीय फिल्म प्रमाणन बोर्ड (CBFC) के प्रमुख प्रसून जोशी, बॉलीवुड अभिनेत्री कंगना रनौत, फिल्मकार मधुर भंडारकर, विवेक अग्निहोत्री, अशोक पंडित,शास्त्रीय नृत्यांगना व राज्यसभा सदस्य सोनल मानसिंह, लोक गायिका मालिनी अवस्थी, वीणा वादक पद्म भूषण पंडित विश्न मोहन भट्ट, पत्रकार और राज्यसभा सांसद स्वपनदास गुप्ता, अभिनेत्री पल्लवी जोशी और अभिनेता मनोज जोशी शामिल हैं। 
इसके अलावा भी तमाम और क्षेत्रों के जाने माने लोग इस पत्र को लिखने वालों में शामिल हैं। इन लोगों ने इस खत में लिखा है, 
खत में आगे लिखा गया है कि पीएम को खत लिखने वालों की ओर से चुनिंदा रूप से भड़ास निकालना एक फर्जी किस्से को सच्चा साबित करने की कोशिश है, प्रधानमंत्री के अथक प्रयासों को नकारात्मक रूप से दिखाने की कोशिश है। उनके खत लिखने के मकसद पर सवाल खडा करते हुए इन सभी ने कहा है कि उस खुले खत पर दस्तखत करने वालों ने अतीत में उस समय चुप्पी साधे रखी थी, जब जनजातीय लोगों और हाशिये पर जा  चुके लोगों को नक्सलियों ने शिकार बनाया था... वे उस समय भी चुप्पी साधे रहे थे, जब अलगाववादियों ने कश्मीर में स्कूलों को जला डालने का फरमान जारी किया था... वे तब भी खामोश रहे थे, जब भारत को तोड़ने की मांग की गई थी...ये लोग उस समय भी चुप्पी साधे थे जब देश के बड़े विश्वविद्यालयों के परिसरों में वे नारे लगे जो आतंकवादी संगठन और आतंकवादी लगाते हैं।
दिग्गजों ने पत्र में लिखा है कि प्रधानमंत्री मोदी ने सबका साथ-सबका विकास का मंत्र दिया है और अब इसमें सबका विश्वास भी शामिल है। मॉब लिंचिंग के मुद्दे पर पत्र में कहा गया है कि यह एक सामाजिक समस्या है। प्रधानमंत्री मोदी इसके खिलाफ कई बार बोल चुके हैं और  राज्य सरकारें इस पर सख्त कदम उठा रही है। पत्र में ये भी कहा गया है कि  मोदी सरकार के कार्यकाल में अलग राय रखने, सरकार को कोसने और उसकी आलोचना करने की सबसे ज़्यादा आज़ादी है... असहमति की भावना आज सबसे ज्यादा मजबूत है।
