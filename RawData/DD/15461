भारत और इज़राइल ने पारस्परिक सहयोग को और प्रगाढ़ बनाने के लिए 9 अहम दस्तावेज़ों पर हस्ताक्षर किए हैं. प्रधानमंत्री नरेंद्र मोदी और भारत यात्रा पर आए इज़राइली प्रधानमंत्री बेंजामिन नेतन्याहू के बीच हुई द्विपक्षीय वार्ता में तमाम मसलों पर व्यापक चर्चा हुई. वार्ता के बाद दोनों नेताओं ने एक संयुक्त संवाददाता सम्मेलन को भी संबोधित किया. 
दिल्ली के हैदराबाद हाउस में करीब दो घंटे तक चली बातचीत के बाद पीएम मोदी और इजराइल के प्रधानमंत्री बेंजामिन नेतन्याहू जब मीडिया के सामने आए तो प्रधानमंत्री ने अपने इसराइली दोस्त का हिब्रू में स्वागत किया. यही नहीं पीएम ने उन्हें उनके निकनेम से भी बुलाया. औपचारिकताओं से हटकर ये संबोधन दोनों नेताओं के संबंधों के साथ ही साथ भारत और इजराइल के गर्मजोशी भरे रिश्तों की कहानी कहता है.
दोनों नेताओं की बैठक में राष्ट्रीय और अंतरराष्ट्रीय महत्व के तमाम मसलों के साथ ही रक्षा, सुरक्षा, कृषि, जल प्रबंधन, इनोवेशन, तेल और गैस तथा साइबर सुरक्षा जैसे तमाम मसलों पर बात हुई और आपसी संबंधों को नई ऊंचाई पर ले जाने का फ़ैसला हुआ.
दोनों नेताओं की बातचीत के बाद भारत-इजराइल में नौ समझौते हुए. इन समझौतों में साइबर सुरक्षा सहयोग, तेल और गैस क्षेत्र में सहयोग, वायु परिवहन, फ़िल्म निर्माण में सहयोग, होम्योपैथी दवाओं पर शोध, अंतरिक्ष क्षेत्र में सहयोग, एक दूसरे के देश में निवेश, मेटल एअर बैटरी के क्षेत्र में सहयोग और सोलर थर्मल तकनीक के क्षेत्र में सहयोग शामिल है.
कृषि, विज्ञान तकनीक और सुरक्षा पर दोनों देशों में ख़ास बात हुई तो पीएम मोदी ने इजराइली रक्षा कंपनियों से भारत में निवेश की अपील की.
दोनों देशों ने आपसी संपर्क बढ़ाने पर ज़ोर दिया और कहा कि भारत और इजराइल के लोगों के एक दूसरे के यहां आने-जाने और वहां काम करने के तरीके आसान करने पर सहमति बनी. इसके लिए जल्द ही भारत, इजराइल में एक सांस्कृतिक केंद्र खोलेगा. दोनों देश साल में विज्ञान शिक्षा से जुड़े 100 युवाओं के एक दूसरे देश की यात्रा पर सहमत हुए.
बातचीत में आतंकवाद का मसला भी उठा और नेतान्यहू ने कहा कि भारत-इजराइल दोनों ने आतंक के दंश को झेला है और दोनों साथ मिलकर आतंकवाद के ख़िलाफ़ लड़ाई लड़ सकते हैं.
दोनों देशों के बीच संयुक्त वक्तव्य भी जारी किया गया, जिसमें आतंकवाद का ख़ासतौर पर ज़िक्र था. दोनों देशों ने आतंक और उसे संरक्षण देने वाले देशों के ख़िलाफ़ कड़े कदम उठाने का समर्थन किया. दोनों देशों ने आतंक के हर रूप की निंदा की और कहा कि इसे किसी भी तरह से जायज नहीं ठहराया जा सकता.
संयुक्त बयान मे फिलस्तीन का मसला भी उठा और इजराइल-फिलस्तीन के बीच शांति वार्ता के जल्द शुरू होने की वकालत की गई.
समझौतों पर हस्ताक्षर के बाद साझा प्रेस कॉ़न्फ्रेंस में बेंजामिन नेतन्याहू ने पीएम की जमकर तारीफ की. नेतन्याहू ने पीएम मोदी को एक क्रांतिकारी नेता बताया और कहा कि उनके भाषण रॉक कंसर्ट की तरह होते हैं.
पीएम मोदी की योग के प्रति दिलचस्पी का भी नेतन्याहू ने ख़ास अंदाज़ में ज़िक्र किया और कहा कि वो उनके साथ योग के लिए तैयार हैं.
प्रधानमंत्री नेतन्याहू का ये दौरा और छह महीने के अंदर दोनों नेताओं की गर्मजोशी भरी मुलाकात महज रस्मी नहीं है, बल्कि दोनों देशों की रणनीतिक साझेदारी को नए पायदान पर ले जाने के इरादे का सबूत भी है.
