केरल में हो रही भारी बारिश की वजह कई जिलों के लिए हाई अलर्ट जारी किया गया है। मौसम विभाग ने राज्य के कन्नूर, कोझिकोड, वायनाड, मलाप्पुरम, इडुक्की और अलाप्पुझा जिलों के लिए रेड अलर्ट जारी किया है। राजधानी तिरुवनंतपुरम को छोड़कर राज्य की बांकी जिलों के लिए ओरंज एलर्ट जारी किया गया है।      
केरल में कई नदियां अपने उफान पर हैं। तटीय और राज्य के निचले इलाकों में कई घरों को नुकसान पहुंचा है। इन इलाकों के कई परिवारों को राहत शिविर केंद्रों में भेजा गया है। पथनमथिट्टा जिले के पंपा बांध के जलाशय में बढ़ रहे जलस्तर को देखते हुए बांध के चार गेट उपर उठाए गए हैं। रान्नी शहर में लोगों को बाहर निकालने के लिए कोल्लम से 19 नावों को मंगाकर तैयार रखा गया है। तिरुवल्ला में भी छह नावें और पंथालम शहर में दो नावों को तैयार रखा गया है। साल 2018 में भी इन इलाकों में उस वक्त बाढ़ का कहर देखने को मिला था जब बांध का गेट बगैर किसी चेतावनी के खोला गया था।
राज्य के कई बांधों में बढ़ रहे जलस्तर को देखते हुए अधिकारियों ने नदी किनारे रहने वाले लोगों को सतर्क रहने या फिर सुरक्षित स्थानों तक चले जाने के निर्देश दिए हैं।
 
