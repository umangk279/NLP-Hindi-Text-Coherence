कोविड-19 की स्थिति का आकलन करने के लिए चार नये अंतर मंत्रालय केन्‍द्रीय दल हैदराबाद, चेन्‍नई, अहमदाबाद और सूरत पहुंचे। गृह मंत्रालय की अधिकारी ने बताया कि इन क्षेत्रों के लिए अपर सचिव स्‍तर के अधिकारी के नेतृत्‍व में केंद्र के विभिन्‍न मंत्रालयों की ये चार अतिरिक्‍त टीमें बनाई गई हैं। 
मंत्रालय ने इससे पहले, मौके पर जाकर स्थिति का आकलन करने, समस्‍याओं के समाधान के लिए राज्‍य प्राधिकरणों को आवश्‍यक निर्देश देने और आम जनता के व्‍यापक हित में केंद्र सरकार को रिपोर्ट देने के लिए विभिन्‍न मंत्रालयों की छह टीम बनाई थी। 
केंद्र के विभिन्‍न मंत्रालयों के दल ने हैदराबाद में कोविड-19 से उत्‍पन्‍न स्थिति का जायजा लेना शुरू कर दिया है। केंद्रीय दल ने हैदराबाद में कोविड-19 महामारी से निपटने के लिए स्‍वास्‍थ्‍य विभाग की तैयारियों के आकलन के प्रयासों के रूप में गाचीबावली तेलंगाना आयुर्विज्ञान और अनुसंधान संस्‍थान अस्‍पताल का दौरा किया। केंद्रीय दल अस्‍पताल गया और राज्‍य के स्‍वास्‍थ्‍य विभाग के अधिकारियों से जानकारी एकत्र की।
इससे पहले, जल शक्ति मंत्रालय में अपर सचिव अरूण बरोका के नेतृत्‍व में 5 सदस्‍यों का केंद्रीय दल विशेष विमान के जरिये दिल्‍ली से हैदराबाद पहुंचा।
केंद्रीय दल हैदराबाद में कुछ अन्‍य स्‍वास्‍थ्‍य केंद्रों में भी जाएगा और दिनभर स्‍वास्‍थ्‍य अधिकारियों, स्‍वास्‍थ्‍य मंत्री तथा अन्‍य वरिष्‍ठ अधिकारियों से बातचीत भी करेगा।
उधर, केंद्र के विभिन्‍न मंत्रालयों के दल आज अहमदाबाद और सूरत पहुंचे। गुजरात के इन दोनों शहरों में कोविड-19 के सबसे अधिक मामले सामने आये। अपर सचिव स्‍तर के अधिकारी के नेतृत्‍व में केंद्रीय दल अहमदाबाद में जिला अधिकारी, पुलिस आयुक्‍त और अन्‍य उच्‍च अधिकारियों के साथ बातचीत कर रहा है। इस दल के पुराने अहमदाबाद क्षेत्र में भी जाने की संभावना है जो शहर में कोविड-।9 का प्रमुख हॉटस्‍पॉट बनकर उभरा है।  आकाशवाणी संवाददाता ने खबर दी है कि राज्‍य के 33 में से 30 जिले कोविड-19 से प्रभावित है। अमरेली, जूनागढ़ और देवभूमि द्वारका में संक्रमण का कोई मामला सामने नहीं आया।
स्‍वास्‍थ्‍य विभाग ने बताया कि घबराने की कोई जरूरत नहीं है, लेकिन इस लंबी लड़ाई में पुलिस और सरकार के साथ सहयोग की जरूरत है।
