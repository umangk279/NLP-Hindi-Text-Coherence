प्रधानमंत्री नरेंद्र मोदी आज ब्राजील की राजधानी ब्रासीलिया के लिए रवाना होंगे। वे वहां ब्रासीलिया में ब्रिक्‍स के 11वें शिखर सम्मेलन में भाग लेने जा रहे हैं। इस बार शिखर सम्मेलन का विषय है- "अभिनव भविष्य के लिए आर्थिक विकास" ।  
प्रधानमंत्री मोदी विश्व के अहम संगठन जिसमें 42फीसदी दुनिया की आबादी का प्रतिनिधित्व है उसमें शिरकत करेंगे। भारत ब्रिक्स संगठन का एक अहम सदस्य देश है।
ब्रिक्स में भारत के अलावा ब्राज़ील, रूस, चीन और दक्षिण अफ्रीका शामिल हैं। इन पांचों देश की वैश्विक जीडीपी में भागीदारी देखें तो कुल 23 फीसदी की बनती है और विश्व व्यापार में इनका हिस्सा 17फीसदी का है।
13 और 14 नवंबर को ब्राज़ील की राजधानी ब्रासीलिया में आयोजित 11 वें शिखर सम्मेलन में प्रधानमंत्री मोदी शिरकत करेंगे। ब्रिक्स में प्रधानमंत्री मोदी छठी बार हिस्सा ले रहे हैं और ब्राजील का उनका यह दूसरा दौरा है।
 शिखर सम्मेलन के पहले दिन, राष्ट्रपति बोल्सेनरो सदस्य देशों के नेताओं के सम्मान में रात्रि भोज आयोजित करेंगे। दूसरे दिन, ब्रिक्स नेता ब्रिक्स व्यापार परिषद से मुलाकात करेंगे। 14 नवंबर को पूर्ण अधिवेशन के अलावा शीर्ष नेताओं की बंद कमरे में होने वाली बैठक में वैश्विक हालातों पर चर्चा होगी। 
ब्रिक्स शिखर सम्मेलन कें मंच पर भारत ने वित्तीय सहायता के लिए साझा बैंक सहित मानवता के दुश्मन और दुनिया की नई चुनौती आतंक के ख़िलाफ़ मज़बूती के साथ अगुवाई की। उम्मीद है कि व्यापार, निवेश, पर्यटन के अलावा इस बार भी आतंक पर सदस्य देश प्रतिबद्ध होंगे।  
