ईएफएल कप में लिवरपूल की लिंकौन सिटी पर धमाकेदार जीत  7-2 से हरा चौथे दौर में किया प्रवेश, वहीं मैनचेस्टर सिटी और एस्टन विला ने भी जीते अपने अपने मुक़ाबले।  
ईएफएल का ख़िताब सबसे ज्यादा 8 बार जीतने वाली लिवरपूल ने लिंकौन सिटी पर दमदार अंदाज़ में 7-2 की धमाकेदार जीत दर्ज की।लिवरपूल की इस जीत में टाकुमी मिनामीनो और कुरटीस जोन्स ने अहम भूमिका निभाई,इन दोनो खिलाड़ियों ने टीम के लिए 2-2 गोल किए।इनके अलावा हेरदान शाकिरी,मारको ग्रुजीक और दिवोक ओरिजी ने एक एक गोल किया।वहीं लिंकोन सिटी की ओर से दोनो गोल खेल के दूसरे हॉफ में आए।इस जीत के साथ ही लिवरपूल की टीम चौथे दौर में पहुंच गई है जहां अब उसकी अगली भिड़ंत आर्सेनल के साथ होगी।
ईएफएल कप की मौजूदा चैम्पियन मैनचेस्टर सिटी ने बोर्नमाउथ को 2-1 से हराकर प्रतियोगिता के चौथे दौर में प्रवेश कर लिया है। मैनसिटी ने 18वें मिनट में गोल कर 1-0 की बढ़त हासिल कर ली थी। हालांकि  चार मिनट बाद ही बोर्नमाउथ ने बराबरी का गोल कर दिया। मैनचेस्टर सिटी की ओर से विजयी गोल फिल फोडेन ने 75वें मिनट में किया। टीम का अब चौथे दौर में सामना बर्नले से होगा। एस्टन विला की टीम ईएफएल कप के चौथे दौर में पहुंच गई है। टीम ने ब्रिस्टल सिटी के ख़िलाफ़ मुक़ाबले में 3-0 की दमदार जीत हासिल की। 
जर्मन क्लब बायर्न म्युनिख ने यूएफा सुपर कप अपने नाम कर लिया है। गुरुवार को खेले गए मुकाबले में बायर्न ने सेविया को 2-1 से हराकर कप को जीतने में सफलता पाई। सेविया ने 13वें मिनट में लुकस के पेनल्टी पर किए गए गोल की मदद से 1-0 की बढ़त बना ली। 34वें मिनट में बायर्न ने गोल कर मुकाबले को बराबरी पर ला दिया । निर्धारित समय तक मुकाबला 1-1 से बराबर रहा। अतिरिक्त समय में मार्टिनेज ने गोल करके बायर्न को 2-1 से जीत दिला दी। ये मुकाबला 15 हजार 180 फैंस की उपस्थिति में खेला गया।
कोरोना महामारी के बीच ये पहला मौका है जब इतनी तादाद में दर्शक किसी फुटबॉल मैच को देखने के लिए मैदान पर आए। सुपर कप का मुकाबला चैम्पियंस लीग विजेता और यूरोपा लीग की विजेता के बीच होता है। 
