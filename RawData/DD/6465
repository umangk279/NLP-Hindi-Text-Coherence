लोकसभा में आज आम बजट पर चर्चा होगी, इसके साथ ही राज्यसभा में कई अहम विधेयकों पर चर्चा के बाद मतदान होना है, विधेयको को पारित कराने के लिए भाजपा ने अपने राज्यसभा सदस्यों को उपस्थित रहने के लिए विह्प जारी किया है। 
लोक सभा में आज से आम बजट 2019-20 पर चर्चा शुरू होगी। शुक्रवार को लोक सभा में वित्त मंत्री निर्मला सीतारमण ने आम बजट पेश किया था। इसके साथ ही गृह मंत्रालय से जुड़े 3 अहम विधेयकों सहित कुल 8 विधेयक भी निचले सदन में पेश किए जाएंगे। राज्य सभा में आज की विधायी सूची में नियमित कार्यों के अलावा दंतचिकित्सक (संशोधन) विधेयक और आधार कानून से जुड़े विधेयकों पर चर्चा प्रस्तावित है। दोनों ही विधेयक पहले ही लोकसभा से पास हो चुके है। इसके अलावा भारतीय जनता पार्टी ने अपने राज्य सभा के सभी सदस्यों को आज और कल सदन में उपस्थित रहने के लिए व्हिप जारी कर रखा है। तीन लाइन के व्हिप में भाजपा ने कहा है कि उच्च सदन में कुछ अति महत्वपूर्ण कार्य चर्चा एवं पारित करने के लिए आने वाले है इसलिए अनिवार्य रूप से उपस्थित होकर सरकार के पक्ष का समर्थन करने को कहा गया है।
