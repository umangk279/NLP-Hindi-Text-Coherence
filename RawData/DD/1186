केरल में कोरोना वायरस नियंत्रण के दिशा-निर्देशों को अगले वर्ष जुलाई तक बढ़ाया गया। तिरुअनंतपुरम में एक सप्‍ताह तक पूर्णबंदी का कड़ाई से पालन। 
केरल सरकार ने राज्‍य महामारी रोग अध्‍यादेश में संशोधन करते हुए कोविड नियंत्रण नियमों को अगले वर्ष जुलाई तक बढ़ा दिया है। लोगों को जुलाई 2021 तक मास्‍क पहनना होगा, सुरक्षित दूरी बनाये रखनी होगी और बड़ी भीड़ एकत्रित करने से बचना होगा। जिला कलेक्‍टरों को निर्देश दिये गए हैं कि वह नियमों का अनुपालन सुनिश्चित करें।
इस बीच केरल की राजधानी तिरुअनंतपुरम में आज सुबह से एक सप्‍ताह की पूर्णबंदी लागू हो गयी है। 
केरल सरकार के सचिवालय सहित सभी सरकारी कार्यालय भी बंद कर दिये गये हैं। पुलिस आवश्‍यक सेवाएं लोगों तक पहुंचाने में मदद करेगी। स्‍वास्‍थ्‍य संबंधी आपात कारणों के अलावा अन्‍य किसी भी वजह से लोगों के बाहर निकलने पर पाबंदी होगी। 
