केंद्रीय स्वास्थ्य मंत्री डा. हर्षवर्धन ने कोविड-19 की स्थिति पर राज्यसभा में चर्चा का दिया जवाब, कहा अगले साल की शुरुआत में उपलब्ध हो जाएगी वैक्सीन।  
स्‍वास्‍थ्‍य और परिवार कल्‍याण मंत्री डॉ. हर्षवर्धन ने आशा व्यक्त की है कि कोविड-19 वैक्‍सीन अगले वर्ष की शुरुआत में उपलब्‍ध हो जाएगा। उन्‍होंने कहा कि तीन वैक्‍सीन का क्‍लीनिकल ट्रायल पहले, दूसरे और तीसरे चरण में पहुंच चुका है। डॉ. हर्षवर्धन ने लोगों से अपील की कि वे वैक्‍सीन उपलब्‍ध होने तक सुरक्षित दूरी बनाए रखें। राज्‍यसभा में आज, देश में कोविड-19 की स्थिति पर चर्चा का जवाब देते हुए डॉ. हर्षवर्धन ने कहा कि एक विशेषज्ञ समिति विभिन्‍न निकायों को आवश्‍यक सहायता उपलब्‍ध कराकर वैक्‍सीन तैयार करने का काम कर रही है। उन्‍होंने बताया कि भारत, वैक्‍सीन तैयार करने के लिए विश्‍व स्‍वास्‍थ्‍य संगठन और अन्‍य अंतर्राष्‍ट्रीय संगठनों के साथ मिलकर काम कर रहा है।
स्‍वास्‍थ्‍य मंत्री ने कोविड-19 से निपटने में कोविड योद्धाओं की भूमिका की सराहना की। उन्‍होंने कहा कि प्रधानमंत्री ने हर फैसला विशेषज्ञों की राय से किया है और हर मुद्दे का समाधान करने की कोशिश की गई है। उन्‍होंने कहा कि भारत ने शुरुआती दिनों से ही कोविड-19 पर काबू पाने के प्रयास शुरू कर दिए थे और वह पूरी ईमानदारी तथा दक्षता से इससे निपट रहा है। संक्रमित लोगों के संपर्कों का प्रभावी रूप से पता लगाने, निगरानी तंत्र और लॉकडाउन से कोविड-19 के मामलों की संख्‍या के साथ-साथ मृतकों की संख्‍या को कम किया गया।
स्‍वास्‍थ्‍य मंत्री ने कहा कि केन्‍द्र सरकार ने, राज्‍य सरकारों को हर प्रकार की सुविधा उपलब्ध कराई है। कोविड-19 की जांच से जुड़े प्रबंधन में सुधार के लिए देशभर में प्रयोगशालाओं का नेटवर्क मजबूत किया गया है। उन्‍होंने बताया कि प्रति दिन ग्‍यारह लाख नमूनों की जांच की जा रही है। डॉ. हर्षवर्धन ने कहा कि नमूनों की जांच के मामले में भारत कुछ दिनों में दुनिया में पहले स्‍थान पर पहुंच जाएगा। उन्‍होंने कहा कि देश ने पी.पी.ई. किट और एन-95 मास्‍क बनाने में थोड़े समय में ही आत्‍मनिर्भरता हासिल कर ली है। 
भारतीय जनता पार्टी के डॉ. सुधांशु त्रिवेदी ने कहा कि कोविड-19 मानवता के सामने सबसे बडी चुनौती है। उन्‍होंने कहा कि भारत ने कोविड नमूनों की जांच सुविधाओं और पी.पी.ई. किट तथा एन-95 मास्‍क बनाने में काफी प्रगति की है। डॉ. त्रिवेदी ने संक्रमण पर काबू पाने में सरकार के प्रयासों की विपक्ष की आलोचना को खाारिज किया। वाई.एस.आर. कांग्रेस के विजय साई रेड्डी, तुलुगू देशम पार्टी के सदस्‍य के. रविन्‍दर कुमार, बहुजन समाज पार्टी के वीर सिंह, तमिल मनीला कांग्रेस-एम पार्टी के सदस्‍य जी.के. वासन और अन्‍य सदस्‍यों ने भी चर्चा में भाग लिया।
