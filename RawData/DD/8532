 संसद का बजट सत्र आज से शुरु। पहले दिन दोनों सदनों की संयुक्त बैठक में होगा राष्ट्रपति का अभिभाषण। वित्त मंत्री पियूष गोयल कल पेश करेंगे अंतरिम बजट। 
आज से मौजूदा 16 वीं लोकसभा का अंतिम सत्र शुरु हो रहा है। संसद के केन्‍द्रीय कक्ष में आज राष्ट्रपति रामनाथ कोविंद दोनों सदनों की संयुक्त बैठक को संबोधित करेंगे। इसके साथ ही बजट सत्र शुरू हो जाएगा जो 13 फरवरी तक चलेगा। वित्त मंत्री पियूष गोयल कल अंतरिम बजट पेश करेंगे। लोकसभा चुनाव से पहले बजट आने के कारण नौकरीपेशा से लेकर किसानों तक सभी को बजट से बड़ी उम्मीदें हैं। 
 गुरुवार से शुरु हो रहे संसद के बजट सत्र से पहले बुधवार को सदन को सुचारु रुप से चलाने को लेकर लोकसभा अध्यक्ष ने सभी दलों के साथ बैठक की। बैठक में बीजेपी, कांग्रेस, टीएमसी, एलजेपी, अकाली दल, एनसीपी और आरजेडी समेत तमाम दलों ने हिस्सा लिया। स्पीकर ने सभी दलों से संसद को सुचारु रुप से चलाने की रणनीति पर चर्चा की और उऩके सहयोग की अपील की। 
गुरुवार को सरकार की ओर से संसदीय कार्यमंत्री नरेन्द्र सिंह तोमर ने  सत्र के सुचारू संचालन के लिए  सर्वदलीय बैठक बुलाई है। साथ ही राज्यसभा  के सभापति एम. वेंकैया नायडू ने भी गुरुवार को ही  उच्च सदन के नेताओं की बैठक बुलाई है। गौरतलब है कि मौजूदा 16 वीं लोकसभा का ये अंतिम सत्र है और इसमें सरकार की ओर से अंतरिम बजट पेश किया जाएगा। सत्र के पहले दिन राष्ट्रपति का अभिभाषण होगा और शुक्रवार को वित्त मंत्री पियूष गोयल अंतरिम बजट पेश करेंगे।
लोकसभा चुनाव से पहले बजट आने के कारण नौकरीपेशा से लेकर किसानों तक सभी को बजट से बड़ी उम्मीदें हैं। 13 तारीख तक चलने वाला ये सत्र भले ही छोटा हो लेकिन अंतिम सत्र होने के चलते सरकार के पास अहम विधायी कामकाज हैं । तीन तलाक से जुड़े बिल के अलावा, नागरिकता संशोधन विधेयक, मेडिकल काउंसिल विधेयक जैसे अहम कामकाज सरकार के एजेंडे में है तो वहीं विपक्ष भी कई मुद्दों पर सरकार को घेरने की तैयारी में है ।
 
