न्यू इंडिया का निर्माण एक सपना है और इस सपने को हकीकत में बदलने के लिए  देश के व्यापार और वाणिज्य को बढ़ाना होगा. इन्हीं लक्ष्यों को सामने रखे हुए अगले साल से नई दिल्ली में देश के व्यापार और वाणिज्य विभाग के मुख्यालय बदल जाएगा. नया मुख्यालय इंडिया गेट के करीब अकबर रोड पर होगा. प्रधानमंत्री नरेंद्र मोदी ने शुक्रवार को वाणिज्य विभाग के इस नए मुख्यालय की आधारशिला रखी. 
वाणिज्य भवन की नई इमारत पूरी तरह से डिजिटल प्रणाली और वीडियो कांफ्रेन्सिंग जैसी आधुनिक सुविधाओं से लैस होगी. करीब सवा चार एकड़ जमीन पर बनाने वाले इस भवन का क्षेत्रफल निर्माण के बाद करीब 20 हजार वर्ग मीटर होगा. ये भवन पूरी तरह से स्‍मार्ट एक्‍सेस कन्‍ट्रोल और नेटवर्क प्रणालियों से युक्‍त एक पेपरलेस कार्यालय होगा. पीएम मोदी ने नए भवन के मॉडल का भी जायज़ा लिया. भूखंड पर स्थित 214 पेड़ों में 56 प्रतिशत को जस का तस छोड़ा जाएगा या फिर उसी भूखंड पर दूसरी जगह लगाया जाएगा. पीएम ने पौधारोपण भी किया. इस मौके पर पीएम मोदी ने कहा किसी भी काम को अटकाने-भटकाने की बात बीते जमाने की बात हो गई है.
भवन का निर्माण 2019 की तीसरी तिमाही में पूरा होने के बाद हर साल ना सिर्फ करोड़ो रुपये की बचत होगी बल्कि न्यू इंडिया के इस प्रतीक इमारत के व्यापार-निवेश को बढ़ाने में भी मदद मिलेगी.
नया भवन न केवल भारत की बढ़ती आर्थिक ताकत, बल्कि भारत में गवर्नेंस में प्रौद्योगिकी अपनाने का भी प्रतीक होगा. पहले से ही मिली हुई कई जिम्‍मेदारियों के साथ-साथ लॉजिस्टिक्‍स क्षेत्र के विकास सहित कई नये जिम्मेदारी मिलने के चलते वाणिज्‍य विभाग की भूमिका देश के आर्थिक विकास के मद्देनज़र और भी महत्‍वपूर्ण हो जाएगी.
