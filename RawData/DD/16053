उत्तर कोरिया के बैलेस्टिक मिसाइल परीक्षण के बाद अमेरिका पलटवार की तैयारी में। चीन से की उत्तर कोरिया को कच्चे तेल की आपूर्ति बंद करने की अपील। सभी देशों से किम जांग उन के शासन के साथ राजनयिक और व्यापारिक संबंधों को खत्म करने की मांग की। 
 उत्तर कोरिया के ताजा मिसाइल परीक्षण को लेकर अमेरिका अब पलटवार करने की तैयारी में है। अमेरिका ने चीन से आग्रह किया है कि वह उत्तर कोरिया को कच्चे तेल की आपूर्ति बंद कर दें। अमरीका की राजदूत निक्की हेली ने संयुक्त राष्ट्र सुरक्षा परिषद की आपात बैठक में कहा कि उत्तर कोरिया ने अंतरमहाद्वीपीय बैलिस्टिक मिसाइल का प्रक्षेपण करके विश्व में युद्ध का खतरा पैदा कर दिया है। यह मिसाइल अमरीका में किसी भी स्थान को निशाना बनाने में सक्षम है। 
हेली ने सुरक्षा परिषद ने यह भी कहा कि संयुक्त राष्ट्र में उत्तर कोरिया के मतदान के अधिकारों को भी समाप्त कर दिया जाना चाहिए। राष्ट्रपति डोनाल्ड ट्रंप ने चीन के अपने समकक्ष शी चिनफिंग से इस मामले में फोन पर बात की ताकि प्योंगयांग को  भड़काऊ कदम उठाने से रोकने के लिए दबाव बनाया जा सके। अमेरिका ने अन्य देशों से भी मांग करते हुए कहा है कि वे उत्तर कोरिया के साथ सभी राजनयिक और व्यापारिक संबंधों को खत्म कर उसे वैश्विक स्तर पर अलग थलग कर दें। 
