भारतीय जनता पार्टी बुधवार से पूरे देश में पूर्व प्रधानमंत्री दिवंगत अटल बिहारी वाजपेयी की अस्थि-कलश यात्रा निकाल रही है. प्रधानमंत्री नरेंद्र मोदी ने अशोक रोड स्थित भाजपा कार्यालय में आयोजित कार्यक्रम में सभी राज्यों के भाजपा अध्यक्षों को अस्थि कलश सौंपा. वे अपने-अपने राज्यों में वाजपेयी जी की अस्थियों का कलश लेकर जाएंगे. 
राष्ट्र अपने जननायक अटल जी को श्रद्धासुमन अर्पित कर सके इसलिए बीजेपी ने उनके अस्थि कलशों को हर राज्य के हर तालुका तक पहुंचाने का लक्ष्य रखा है. इसी इरादे से नई दिल्ली स्थित बीजेपी के पुराने कार्यालय में आयोजित कार्यक्रम में प्रधानमंत्री नरेंद्र मोदी, पार्टी के राष्ट्रीय अध्यक्ष अमित शाह, गृहमंत्री राजनाथ सिंह, विदेश मंत्री सुषमा स्वराज, पार्टी के वरिष्ठ नेता रामलाल और अटल जी के परिवार के सदस्यों ने सभी राज्यों के बीजेपी अध्यक्षों को दिवंगत अटल बिहारी वाजपेयी के अस्थि कलश सौंपे. कार्यक्रम में तमाम बड़े केंद्रीय मंत्रियों और नेताओं की मौजूदगी में वाजपेयी जी की अस्थियों के कलश सभी राज्यों और केंद्र शासित प्रदेशों के भाजपा अध्यक्षों को सौंपे गए.
बीजेपी अध्यक्ष अमित शाह ने कार्यक्रम के बारे में ट्वीट किया, “भाजपा ने देश के सभी राज्यों में स्वर्गीय श्री अटल जी की 'अस्थि कलश यात्रा' निकालने का निश्चय किया है, जिससे सभी देशवासी अपने लोकप्रिय नेता को श्रद्धा-सुमन अर्पित कर सकें. इसके अंतर्गत आज भाजपा के सभी प्रदेश अध्यक्षों को अटल जी के अस्थि कलश प्रदेश में प्रवाहित करने के लिए सौंपे.”
गृह मंत्री राजनाथ सिंह ने ट्विटर पर लिखा, “प्रधानमंत्री जी एवं राष्ट्रीय अध्यक्ष जी की उपस्थिति में आज भाजपा के सभी प्रदेश अध्यक्षों को अटल जी के अस्थि कलश सौंपे गए. यह अस्थि कलश सभी प्रदेशों में ले जाया जा रहा है. अटल जी की स्मृतियां हम सबके हृदय में सदैव ताज़ा रहेंगी.”
अब सभी राज्यों में ये अस्थि कलश यात्रा निकाली जाएगी. इस कलश यात्रा के लिए प्रदेशों की राजधानियों, जिलों और ताल्लुकों में भी कई कार्यक्रमों का आयोजन किया गया है.
राज्यों की राजधानियों में पार्टी के अध्यक्ष दिल्ली से कलश लेकर पहुंचे, जहां उनका भव्य स्वागत किया गया. उसके बाद अस्थि कलश पर लोगों ने श्रद्धांजलि दी. राज्यों की राजधानियों में अटल जी को श्रद्धांजलि देने के लिए जन सैलाब उमड़ पड़ा.
तमाम राज्यों में पहुंचने पर अस्थि कलश की अगवानी के लिए राज्यों के मुख्यमंत्री या फिर बड़े नेता मौजूद थे, जिन्होंने अटल जी को श्रद्धांजलि दी.
गौरतलब है कि 19 अगस्त को उत्तराखंड के हरिद्वार में अटल बिहारी वाजपेयी की अस्थियों को प्रवाहित किया गया था. इस दौरान पार्टी अध्यक्ष अमित शाह, गृहमंत्री राजनाथ सिंह, उत्तर प्रदेश के मुख्यमंत्री योगी आदित्यनाथ समेत कई बड़े नेता मौजूद रहे थे. बीजेपी की ओर से दिल्ली के इंदिरा गांधी इनडोर स्टेडियम में भी सर्वदलीय प्रार्थना सभा आयोजित की गई थी, जहां पीएम मोदी के साथ ही तमाम दलों की ओर से उन्हें श्रद्धांजलि दी गई थी. पार्टी ने देश के सभी राज्यों में अटल जी की अस्थि कलश यात्रा निकालने का निश्चय किया है, ताकि राष्ट्र अपने महान सपूत को श्रद्धा-सुमन अर्पित कर सके. इसके बाद देशभर की करीब सौ नदियों में अटल जी की अस्थियों का विसर्जन होगा.
