एम्स में जल्द ही बनेगा ट्रांसप्लांट सेंटर, जहां शिक्षा, प्रशिक्षण और प्रोटोकॉल बनेगा जो अंतरराष्ट्रीय स्तर का होगा. एम्स में अंगदाता परिवार को सम्मानित किया गया, जिन्होंने कई लोगों को नई ज़िंदगी दी. 
इस मौके पर केन्द्रीय स्वास्थ्य मंत्री डॉ हर्षवर्धन ने युवाओं से अंगदान अभियान से जुड़ने की अपील की. एम्स ऑर्बो की ओर से अंगदाता परिवार को सम्मानित करने के लिए आयोजित कार्यक्रम को संबोधित करते हुए स्वास्थ्य मंत्री ने कहा कि अंगदाता परिवारों ने अंगदान कर एक अनुकरणीय उदाहरण पेश किया है.
एम्स में ऐसे परिवरों को सम्मानित किया गया, जिन्होंने अपने सगे-संबंधी की इच्छाओं को पूरा किया है और वो इच्छा थी मरने के बाद अंगदान की. एम्स के ऑर्बो विभाग ने ऐसे ही अंगदाता परिवार को सम्मानित किया. इस मौके पर केन्द्रीय स्वास्थ्य मंत्री डॉ हर्षवर्धन ने लोगों से अंगदान करने की अपील की और इसे आंदोलन बनाने का आह्वान किया. उन्होंने कहा कि एक अंगदाता करीब सात से आठ मरीजों का जीवन बचाता है.
लोगों में अभी भी अंगदान के प्रति कई गलत धारणायें और मान्यतायें है. इस मौके पर केन्द्रीय युवा और खेल राज्य मंत्री किरण रिजीजू ने कहा कि अंगदान के लिए बहुत से लोग बाते तो करते हैं लेकिन वास्तव मे बहुत कम लोग ही अंगदान की शपथ ले पाते हैं. उन्होंने कहा कि अंगदान के लिए जागरूकता अभियान की जरूरत है. इस मौके पर ओलंपिक पदक विजेता और राज्य सभा सांसद मैरी कॉम ने लोगों से अंगदान करने की अपील की है.
एम्स का ऑर्बो विभाग अंगदान के लिए नोडल एजेंसी की तरह काम करता है  और एम्स अंगदान के प्रति जागरूक करने के लिए जरूरी प्रशिक्षण भी देता है. एम्स निदेशक डॉ रणदीप गुलेरिया ने कहा कि लोग समझें कि अंगदान का महत्व क्या है. अंगदान से कितने लोगों को नई जिंदगी मिल सकती है. एम्स निदेशक डॉ रणदीप गुलेरिया ने कहा कि एम्स में ट्रांसप्लांट सेंटर बनेगा, जो ट्रांसप्लांट के लिए जरूरी शिक्षा, प्रशिक्षण, प्रोटोकॉल बनेगा जो अंतर्राष्ट्रीय स्तर का होगा.
हर साल दो लाख किडनी ट्रांसप्लांट की जरूरत होती है. लेकिन दस हजार किडनी ही मिल पाती है. मांग और आपूर्ति में भारी अंतर है. जरूरत है ज्यादा से ज्यादा अंगदान के लिए शपथ लेने की. क्योंकि आपका एक फैसला किसी को नई ज़िंदगी दे सकता है.
नितेन्द्र सिंह, संवाददाता
