विंबलडन में, महिला एकल के क्वार्टरफाइनल में सात बार की चैम्पियन सेरेना विलियम्स ने जगह बना ली है, वहीं, पुरूषों के मुकाबले में रोज़र फेडरर, राफेल नडाल और जोकोविच भी अंतिम आठ में पहुंचने में कामयाब हुए हैं। 
साल के तीसरे ग्रैंडस्लैम विंबलडन में रोजर फेडरर,नोवाक जोकोविच,राफेल नडाल और सेरेना विलियम्स के जीत का दौर जारी है। सोमवार को खेले गए मु़क़ाबले में गत चैंपियन रोजर फेडरर ने फ्रांस के एड्रियान मैनारीनो को 6-0,7-5,6-4 से पराजित कर क्वार्टरफ़ाइनल में जगह बनाई।
वहीं स्पेन के राफेल नडाल भी क्वार्टरफ़ाइनल में पहंचने में कामयाब रहे। नडाल ने ये कामयाबी जिरी वेस्ले को 6-3,6-3,6-4 से हराकर हासिल की।
वहीं पूर्व चैम्पियन सर्बिया के नोवाक जोकोविच ने भी आसानी के साथ क्वार्टरफ़ाइनल में स्थान बनाया,जोकोविच ने रूस के कैरैन ख़ाचानोव को 6-4,6-2,6-2 से हराया।
वहीं सात बार की चैम्पियन अमेरिका की सेरेना विलियम्स भी क्वार्टरफ़ाइनल  में पहुंच गई। सेरेना ने रूस की एवगेनिया रौडिना को 6-2,6-2 से हराया।
