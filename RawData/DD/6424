सीबीआई ने उत्तर प्रदेश में अवैध खनन के मामले में 12 स्थानों पर की छापेमारी, गायत्री प्रजापति के अलावा चार आईएएस अधिकारियों के खिलाफ मामले दर्ज। 
सीबीआई ने उत्तरप्रदेश में बुलंदशहर, लखनऊ, फतेहपुर, आजमगढ़, इलाहाबाद, नोएडा, गोरखपुर और देवरिया सहित 12 स्थानों में अवैध खनन से जुड़े दो अलग-अलग मामलों में छापेमारी की। पहला मामला फतेहपुर के तत्कालीन जिलाधिकारी अभय और अन्य और  दूसरा मामला देवरिया के जिलाधीश विवेक के नाम दर्ज है।
अब तक मिले ब्यौरे के अनुसार फतेहपुर के तत्कालीन जिलाधिकारी के ठिकानों से करीब 47 लाख रूपये नकद बरामद मिले हैं। वे इस समय बुलंदशहर के जिलाधिकारी हैं। देवरिया के तत्कालीन जिलाधिकारी देवीशरण उपाध्याय के ठिकाने से करीब दस लाख रूपये की नकदी मिली है। छापेमारी आज सवेरे शुरू हुई थी।
इलाहाबाद उच्च न्यायालय के राज्य में अवैध खनन की जांच कराने के 28 जुलाई 2016 के निर्देश पर सीबीआई ने सात प्रारम्भिक जांच शुरू की थी।
 
