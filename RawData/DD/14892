श्रीलंका में पिछले दो सप्ताह से अल्पसंख्यक समुदाय की संपत्तियों को नुकसान पहुंचाने और हिंसा के बाद एक सप्ताह के लिए लगाया गया सीमित आपातकाल, राष्ट्रपति सिरिसेना ने कहा स्थिति को सामान्य करने और शांति बनाए रखने के लिए उठाया गया कदम 
श्रीलंका में पिछले दो सप्ताह से एक अल्पसंख्यक समुदाय की संपत्तियों को नुकसान पहुंचाने और हिंसा के बाद एक सप्ताह के लिए सीमित आपातकाल लगाया गया है। राष्ट्रपति सिरिसेना ने एक बयान में कहा कि सार्वजनिक गतिविधियों में सामान्य बहाली, शान्ति को स्थापित करने और वातावरण को सुरक्षित बनाने के लिए सार्वजनिक सुरक्षा अधिनियम के अन्तर्गत यह आपातकाल लगाया गया है। राष्ट्रपति ने पुलिस और सुरक्षाबलों को आम जनता के बीच धार्मिक उन्माद बढ़ाने अथवा आपराधिक कार्यों को अंजाम देने वाले किसी भी व्यक्ति के खिलाफ शीघ्रता और पारदर्शी तरीके से कार्रवाई करने के निर्देश दिये है। यह फैसला देश के विभिन्न क्षेत्रों में साम्प्रदायिक दंगों को फैलने से रोकने के लिए मंगलवार को हुई मंत्रिमण्डल की बैठक में लिया गया। इस बीच, तनाव की स्थिति को देखते हुए आज सुबह से कैंडी जिले के दो पुलिस थाना क्षेत्रों में कर्फ्यू फिर से लगा दिया गया है।
