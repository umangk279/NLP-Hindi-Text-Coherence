आतंकवाद को मानव अधिकारों के लिए सबसे बड़ा ख़तरा बताते हुए उपराष्ट्रपति वेंकैया नायडू ने संयुक्त राष्ट्र से इससे निपटने के लिए सख्त नीति बनाने की अपील की है. मानव अधिकार दिवस के मौके पर रविवार को नई दिल्ली में आयोजित कार्यक्रम को संबोधित करते हुए उन्होंने कहा कि सभी को बिना किसी भेदभाव के मानव अधिकारों का सम्मान करना चाहिए. 
 उपराष्ट्रपति वेंकैया नायडू ने संयुक्त राष्ट्र से आतंकवाद के खिलाफ सख्त कदम उठाने का आह्वान किया है. मानव अधिकार दिवस के मौके पर रविवार को नई दिल्ली में आयोजित कार्यक्रम में उन्होंने कहा कि आतंकवाद मानवता और मानव अधिकारों का सबसे बड़ा दुश्मन है. उन्होंने कहा कि शांति के बिना उन्नति संभव नहीं है. 
उपराष्ट्रपति ने इस बात पर अफसोस जताया कि कुछ लोग मानव अधिकारों के संरक्षण के नाम पर देश का नाम बदनाम करने की कोशिशों में लगे हैं. उन्होंने कहा कि ये बात सभी को समझनी होगी कि सत्ता बुलेट नहीं बल्कि बैलेट से ही हासिल हो सकती है.
उपराष्ट्रपति ने कहा कि बिना किसी भेदभाव के मानव अधिकारों के प्रति सम्मान भारत की संस्कृति का हिस्सा है. उन्होंने कहा कि गरीबी और अन्य सभी प्रकार के भेदभाव को खत्म करने की दिशा में देश तेजी से आगे बढ़ रहा है.
