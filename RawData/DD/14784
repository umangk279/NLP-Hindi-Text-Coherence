कांग्रेस अध्यक्ष राहुल गांधी के आरोपों पर भाजपा ने किया पलटवार , कहा, तथ्यों से दूर है राहुल के दावे। रक्षा मंत्री निर्मला सीतारमण ने बताया हारे हुए सेनापति की खोखली बयानबाजी। 
कांग्रेस के पार्टी महाधिवेशन में पार्टी अध्यक्ष राहुल गांधी द्वारा लगाए गए आरोपों पर भाजपा ने कल पलटवार किया। केंद्रीय मंत्री निर्मला सीतारमण ने कहा कि राहुल गांधी और सोनिया गांधी को खुद नेशनल हेराल्ड मामले में ज़मानत मिली हुई है, वे किसी और पर आरोप नहीं लगा सकते। सीतारमण ने कहा कि कांग्रेस को लगातार हार का सामना करना पड़ रहा है तब भी उनके अध्यक्ष तथ्यों के हिसाब से बात नहीं कर रहे हैं। 
कांग्रेस अध्यक्ष राहुल गांधी के जीएसटी एवं सेवा कर और विकास पर एक मीडिया रिपोर्ट का हवाला देकर सवाल उठाने के बाद सूचना एवं प्रसारण मंत्री ने इसका जोरदार खंडन किया है। केंद्रीय मंत्री ने एक और रिपोर्ट को पेश करते हुए जीएसटी के जरिए देश में हुए विकास और इससे भविष्य में होने वाली प्रगति का उल्लेख किया। उन्होंने ट्वीट कर कहा कि 'आदरणीय राहुल गांधी जी यदि आप विश्व के सबसे लंबे तिलकोत्सव कार्यक्रम से मुक्त हुए हैं तो मैं आपसे निवेदन करती हूं कि अपनी ज्ञान-वृद्धि के लिए इस लेख को पढ़े ।'
सूचना एवं प्रसारण मंत्री ने ट्वीट कर कहा कि 'राहुल गांधी का भारत के लिए नफरत वाला बयान आश्चर्यजनक है। जब विश्व बैंक ने कारोबार सुगमता को लेकर भारत की रैकिंग में इजाफे की सराहना की है तब वे रिपोर्ट की आलोचना कर रहे हैं। उनके द्वारा विश्व बैंक की रिपोर्ट के चुनिंदा अंशों को पेश कर भारत की प्रगति पर प्रश्नचिन्ह लगाना उपयुक्त नहीं है।
