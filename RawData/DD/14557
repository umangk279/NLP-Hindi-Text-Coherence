भारतीय जनता पार्टी के 38वें स्थापना दिवस के मौके पर प्रधानमंत्री नरेंद्र मोदी ने शुक्रवार शाम 5 लोक सभा क्षेत्रों के हजारों बूथ कार्यकर्ताओं सहित 734 भाजपा जिलाध्यक्षों एवं उनकी संबंधित टीम के साथ 'नरेंद्र मोदी एप' से वीडियो कॉन्फ्रेंसिंग के जरिए सीधा संवाद किया. 
पार्टी कार्यकर्ताओं के कठिन परिश्रम की प्रशंसा करते हुए प्रधानमंत्री ने कहा कि चुनाव जीतने में पोल बूथ प्रबंधन की महत्वपूर्ण भूमिका होती है. देश भर के कार्यकर्ताओं के अथक प्रयासों की सराहना करते हुए पीएम ने कहा कि जहां एनडीए लगातार जीत दर्ज कर रहा है, वहीं यूपीए झूठ पर झूठ बोल रहा है.
तकनीक के इस्तेमाल पर जोर देते हुए पीएम ने कहा कि तकनीक का इस्तेमाल लोगों को सशक्त बनाने और उत्थान में किया जाना चाहिए. सरकार छोटे उद्योग के लिए जीईएम पोर्टल लेकर आई है. उन्होंने कहा कि यह हमारी जिम्मेदारी है कि जनता और सरकार के बीच एक स्वस्थ संचार सुनिश्चित हो.
अपनी सरकार की उपलब्धियां गिनाते हुए पीएम ने कहा कि पहले केवल 30 प्रतिशत शौचालय थे, लेकिन अब यह संख्या 80 प्रतिशत तक पहुंच गई है. पीएम ने कहा कि हमने आधार के प्रयोग से 80 हज़ार करोड़ रुपये की बचत की.
