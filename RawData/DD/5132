प्रधानमंत्री नरेंद्र मोदी ने मन की बात कार्यक्रम के जरिए कामकाजी महिलाओं की उपलब्धियों को सम्मानित कर सोशल मीडिया पर साझा करने का आह्वान किया है। प्रधानमंत्री ने इस कड़ी में देश को दो बेटियों- स्वर कोकिला लता मंगेश्कर को जन्मदिन की और संत की उपाधि पाने जा रही सिस्टर मरियम थ्रेसिया को बधाई दी।  
किसी भी देश या समाज के निर्माण और विकास में जितना योगदान पुरूषों का होता है उतना ही योगदान महिलाओं का होता है। इसी को ध्यान रखते हुए प्रधानमंत्री नरेंद्र मोदी ने मन की बात कार्यक्रम के माध्यम से समाज के लिए काम कर रही महिलाओं को सम्मानित करने के लिए देश भर में कार्यक्रम चलाने का आह्वान किया है। सेल्फी विद डॉटर अभियान की तरह ही प्रधानमंत्री ने इस बार समाज की महिलाओं और बेटियों की उपलब्धियों को सोशल मीडिया पर हैस्टैंग भारत की लक्ष्मी (#BharatKiLaxmi) के साथ साझा करने को कहा है। 
मन की बात की इस कड़ी की शुरूआत प्रधानमंत्री ने भारत की एक ऐसी ही महान बेटी के साथ बातचीत कर शुरू की। प्रधानमंत्री ने महान गायिका लता मंगेश्कर को उनकी जन्मदिन की बधाई देते हुए उनसे आशीर्वाद मांगा। लता मंगेश्कर ने भी प्रधानमंत्री मोदी के नेतृत्व में देश में हो रहे कामों की सराहना की। 
इसी तरह प्रधानमंत्री ने भारत की एक और बेटी सिस्टर मरियम थ्रेसिया का जिक्र किया, जिन्हें वेटिकन में पोप आगामी 13 अक्टूबर को संत घोषित करने जा रहे है। इस उपलब्धि के लिए प्रधानमंत्री ने उन्हें बधाई दी। 
साथ ही प्रधानमंत्री ने अभी हाल में यूएस ओपन के उप-विजेता रहे डेनियल मेदेवेदेव के भाषण से भी प्रेरणा लेने को कहा जिसमें उनकी सरलता और विनम्रता झलकती है। 
साथ ही प्रधानमंत्री ने लोगों से मन की बात कार्यक्रम के जरिए आगामी त्योहारी सीजन में दीवाली पर सावधानीपूर्वक पटाखा छोड़ने के अलावा आगामी 31 अक्टूबर को एकता दौड़ में भाग लेने का भी आह्वान किया।
