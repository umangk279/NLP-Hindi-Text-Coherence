पश्चिम बंगाल के पंचायत चुनाव राजनीतिक रंजिश की आंच झेल रहे हैं, जिसे लेकर भाजपा ने सुप्रीम कोर्ट में याचिका दाखिल कर तृणमूल कांग्रेस पर आरोप लगाया कि वह उसके उम्मीदवारों को नामांकन भी दाखिल करने नहीं दे रही. हांलाकि शीर्ष अदालत ने हस्तक्षेप से इनकार करते हुए कहा की राजनीतिक दलों को इसके लिए राज्य चुनाव आयोग से संपर्क कर अपनी शिकायत दर्ज करानी चाहिए. 
पश्चिम बंगाल में पंचायत चुनाव अपने समय पर ही होंगे. फिलहाल सुप्रीम कोर्ट ने चुनाव प्रक्रिया में दखल देने से इंकार कर दिया है. चुनाव की अधिसूचना के मुताबिक नामांकन पत्र दाखिल करने की आखिरी तारीख 9 अप्रैल यानि सोमवार तक थी, जबकि 11 अप्रैल तक नामांकन पत्रों की जांच होनी है. 1, 3 और 5 मई को पंचायत के चुनाव की तारीख निर्धारित है और वोटों की गिनती 8 मई को होगी.
बीजेपी की पश्चिम बंगाल इकाई ने सुप्रीम कोर्ट में याचिका दाखिल कर तृणमूल कांग्रेस पर आरोप लगाया था कि वह उसके उम्मीदवारों को नामांकन भी दाखिल करने नहीं दे रही. हांलाकि शीर्ष अदालत ने कहा कि इस मामले में वह कोई दखल नहीं देगी और राजनीतिक दलों को इसके लिए राज्य चुनाव आयोग से संपर्क कर अपनी शिकायत दर्ज करानी चाहिए.
पश्चिम बंगाल में हिंसा का दौर काफी लंबे समय से चल रहा है. जिसको लेकर राज्य सरकार पर कई सवाल खड़े किये जाते रहे हैं. राज्य में राजनीतिक हिंसा का इतिहास तो और भी पुराना है. राज्य में ताज़ा हिंसा की बात करें तो, तृणमूल कांग्रेस के कार्यकर्ताओं पर आरोप है कि वो अपने विरोधियों को डराने धमकाने के लिये हिंसा का सहारा लेते हैं. 29 मार्च को रामनवमी के दिन से साम्प्रदायिक हिंसा की शुरुआत से अब तक कई घटनाएं हो चुकी हैं. अब तक हिंसा की कई वारदात होने पर 22 एफआईआर दर्ज की जा चुकी है. राज्य में पंचायत चुनाव की नामांकन की शुरुआत के साथ ही 3 अप्रैल को मालदा में हिंसा की एक घटना में एक युवक की मौत हो गई.
6 अप्रैल को तृणमूल कांग्रेस और भाजपा के कार्यकर्ताओं के आपसी संघर्ष में जलपाईगुड़ी में एक पुलिस ऑफिसर सहित 25 से ज्यादा लोग घायल हो गये.
पश्चिम बंगाल में पंचायत चुनाव के मद्देनजर 5 अप्रैल तक 1788 निवारक गिरफ्तारियां, 303 विशिष्ट गिरफ्तारियां और कई जगह छापों के बाद 568 वारंट जारी किये जा चुके हैं.
राज्य के विभिन्न जगहों पर छापों के बाद पिछले 24 घंटों में करीब 17 हथियार, 20 राउंड गोला-बारूद और पांच बम बरामद किए गए हैं.
बीजेपी, कांग्रेस और वामपंथी पार्टियां इस हिंसा पर टीएमसी को लगातार घेर रही हैं. वामदलों ने पश्चिम बंगाल में पंचायत चुनाव के दौरान हुई हिंसा को सत्तारूढ़ टीएमसी द्वारा प्रायोजित बताते हुए इसे लोकतंत्र की हत्या क़रार दिया है. वामदलों का कहना है कि राज्य चुनाव आयोग और स्थानीय पुलिस पूरी तरह से राज्य सरकार की कठपुतली बनकर काम कर रहे हैं. परिणामस्वरूप टीएमसी कार्यकर्ता विपक्षी दलों के उम्मीदवारों को नामांकन ही नहीं करने दे रहे हैं. बीजेपी का भी यही आरोप है.
गौरतलब है कि पश्चिम बंगाल में 3358 ग्राम पंचायतों में 48650 सीटों, पंचायत समिति की 341 सीटों और 20 जिला परिषदों में 825 सीटों पर चुनाव होना है.
