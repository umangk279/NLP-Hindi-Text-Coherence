कान फिल्म समारोह में भारतीय पवेलियन में दुनिया भर के देशों के लोग पहुंच रहे हैं । 
कान फिल्म समारोह में भारतीय पवेलियन में दुनिया भर के देशों के लोग पहुंच रहे हैं । भारतीय प्रतिनिधिमंडल इन देशों के साथ भारत को एक ''पोस्ट-प्रोडक्शन'' केंद्र के तौर पर पेश कर रहा है और उन तमाम सुविधाओं के बारे में बता रहा है जो सरकार दे रही है । इसके साथ ही तमाम सितारे भी पवेलियन पहुंच रहे हैं और उसकी तारीफ कर रहे हैं । 
72वें कान फिल्म फेस्टिवल में एक ओर  दुनिया भर के तमाम सितारे अपना जलवा बिखेर रहे हैं तो दूसरी ओर भारतीय पवेलियन में भारतीय़ फिल्मों और फिल्म इंडस्ट्री से जुडे तमाम मसलों पर विचार विमर्श का दौर चल रहा है । भारतीय सिनेमा को दुनिया के सिनेमा से जोड़ने और तमाम देशों के साथ सहयोग बढाने के लिए भारतीय प्रतिनिधिमंडल विभिन्न देशों के प्रतिनिधिमंडल के साथ लगातार विचार विमर्श कर रहा है । सूचना प्रसारण मंत्रालय के सचिव अमित खरे के नेतृत्व में भारतीय प्रतिनिधिमंडल ने  कान फिल्म समारोह में इजराइल के प्रोड्यूसर से साथ लंबी चर्चा की । इस दौरान इस बात पर विचार विमर्श हुआ कि कैसे भारतीय प्रोड्य़ूसर्स के साथ को प्रोडक्शन अवसरों का फायदा उठाया जाए। अंतरराष्ट्रीय प्रोडक्शन हाउस के साथ फिल्मों में सहयोग को बढ़ावा देने के उद्देश्य से भारत को एक ''पोस्ट-प्रोडक्शन'' केंद्र के तौर पर भी पेश किया जा रहा हैं 
इससे पहले भी भारतीय प्रतिनिधिमंडल ने  कई देशों के फिल्म आयुक्तों से मुलाकात कर इन देशों को ये बताया कि कैसे भारत फिल्मों की शूटिग के लिए एक आकर्षक स्थान बन गया है । यही नहीं इजराइल ने तो 2020 में होने वाले यरुशलम फिल्म महोत्सव में भारत के फोकस कंट्री बनने का प्रस्ताव रखा । इसके साथ ही तमाम  भारतीय सितारे पवेलियन का दौराकर रहे हैं । फिल्म अभिनेत्री और राष्ट्रीय फिल्म पुरस्कार विजेता कंगना रानाउत ने भारतीय पवेलियन का दौरा किया और तमाम मसलों पर प्रतिनिधिमंडल से बात की । कंगना के साथ ही गीतकार और सेंसर बोर्ड के अध्यक्ष प्रसून जोशी भी वहां पहुंचे । भारतीय प्रतिनिधिमंडल के प्रमुख अमित खरे ने कंगना के विचारों से सहमति जतायी ।
महोत्सव में इस बार भले ही कोई भारतीय फिल्म प्रतियोगिता खंड में नहीं है लेकिन झारखंड में बनी दो फिल्मों की धमक फिल्म फेस्टिवल में सुनी जा रही है। ये फिल्म हैं फुलमनिया और लोहरदगा । सूचना एवं प्रसारण सचिव अमित खरे के नेतृत्व में प्रतिनिधिमंडल कान में आईएफएफआई के गोल्डन जुबली संस्करण का प्रचार कर रहा है । आईएफएफआई का आयोजन इस साल के आखिर में गोवा में होगा।
