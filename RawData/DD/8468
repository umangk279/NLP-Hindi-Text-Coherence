पश्चिम बंगाल मामला पहुंचा चुनाव आयोग के दरवाज़े पर, भाजपा प्रतिनिधिमंडल ने की चुनाव आयोग से मुलाक़ात, ममता बनर्जी ने सरकार के खिलाफ़ दर्ज की शिकायत, कहा, तृणमूल सरकार नहीं करने दे रही है राज्य में राजनैतिक कार्यक्रमों की अनुमति, स्वतंत्र और निष्पक्ष लोकसभा चुनाव सुनिश्चित करने के लिए हस्तक्षेप की मांग की|   
भाजपा का एक प्रतिनिधिमंडल कल पश्चिम बंगाल में ममता सरकार के खिलाफ निर्वाचन आयोग से मिला। भाजपा ने गंभीर आरोप लगाते हुए साफ किया कि बंगाल में भाजपा नेताओं को राजनीतिक गतिविधियों से रोका जा रहा है। आयोग को बताया गया कि पश्चिम बंगाल में लोकतंत्र ख़तरे में है।  
लोकसभा चुनाव से पहले पश्चिम बंगाल सरकार और बीजेपी आमने सामने हैं ।  बीजेपी के एक उच्चस्तरीय प्रतिनिधिमंडल ने सोमवार को चुनाव आयोग से मुलाकात कर तृणमूल कांग्रेस सरकार की शिकायत की । बीजेपी ने चुनाव आयोग को एक ज्ञापन सौंपा कि तृणमूल कांग्रेस लोकतंत्र में यकीन नहीं करती है। पार्टी ने राज्य सरकार पर पश्चिम बंगाल में उसके राजनीतिक कार्यक्रम नहीं होने देने का आरोप लगाया और चुनाव आयोग से हस्तक्षेप की मांग की ताकि लोकसभा चुनाव स्वतंत्र एवं निष्पक्ष तरीके से हो सकें।
पार्टी ने आरोप लगाया कि बीजेपी को निशाना बनाने में पश्चिम बंगाल के अधिकारी भी सत्तारुढ़ दल के साथ मिले हुए हैं।प्रतिनिधिमंडल में निर्मला सीतारमण के अलावा केंद्रीय मंत्री मुख्तार अब्बास नकवी, एस एस अहलूवालिया और भाजपा नेता कैलाश विजयवर्गीय, भूपेंद्र यादव, अनिल बलूनी और मुकुल रॉय थे। बीजेपी ने दावा किया कि तृणमूल कांग्रेस पश्चिम बंगाल में बीजेपी के उभार से घबरा गयी है, यही वजह है कि वह पार्टी के कार्यक्रमों पर बंदिश लगा रही है और यहां तक कि कुछ रैलियां होने भी नहीं दे रही हैं।
पार्टी ने रविवार को आरोप लगाया था कि पश्चिम बंगाल की मुख्यमंत्री ममता बनर्जी सरकार ने उत्तर प्रदेश के मुख्यमंत्री योगी आदित्यनाथ के हेलीकॉप्टर को राज्य में उतरने नहीं दिया और दो निर्धारित रैलियों को संबोधित नहीं करने दिया। इससे पहले पार्टी अध्यक्ष अमित शाह के हेलीकॉप्टर को उतरने से मना किया गया हालांकि अदालत की दखल के बाद उन्हें अनुमति दे दी गई। केंद्रीय मंत्री स्मृति ईरानी के हेलीकॉप्टर को भी रैली स्थल पर उतरने से रोकने पर विवाद पैदा हो गया था। बीजेपी का कहना है कि पश्चिम बंगाल में लोकतंत्र समाप्त हो चुका है। 
