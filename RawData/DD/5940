कर्नाटक, महाराष्ट्र, गोवा और केरल में बाढ़ से स्थिति बनी हुई है गंभीर। राहत और बचाव कार्य में तेज़ी। महाराष्ट्र के मुख्यमंत्री देवेंद्र फडणवीस ने कोल्हापुर, सांगली और सतारा के बाढ़ प्रभावित इलाकों का किया हवाई सर्वेक्षण। गोवा में आवश्यक वस्तुओं की आपूर्ती रुकी। 
कर्नाटक, महाराष्ट्र और केरल में बाढ़ की स्थिति गंभीर बनी हुई है, तीनों ही जगह पर लाखों लोग घरों से बेघर हो गए हैं, एनडीआरएफ, एसडीआरएफ सहित तीनों सेनाओं को बाढ़ राहत कार्य में लगाया गया है। उड़ीशा, छत्तीसगढ़ और गोवा में भी कुछ  इलाकों में बाढ़ से लोग परेशान हैं। बाढ़ का सबसे ज्यादा प्रभाव महाराष्ट्र में देखने को मिल रहा है, महाराष्ट्र में अब तक दो लाख से ज़्यादा लोगों को सुरक्षित स्थानों पर पहुंचाया गया है। पिछले सात दिनों में पश्चिमी महाराष्ट्र में बारिश और बाढ़ से संबंधित घटनाओं में 16 लोगों की मौत हुई है। राज्य में लगातार हो रही मूसलाधार बारिश के कारण सड़क और रेल संपर्क प्रभावित हुआ है। पश्चिमी महाराष्ट्र में खास तौर पर कोल्हापुर और सांगली जिलों में बाढ़ की स्थिति भयावह होने के बाद तकरीबन डेढ़ लाख लोगों ने सुरक्षित स्थानों पर शरण ली है।
एनडीआरएफ, एसडीआरएफ, सेना, नौसेना, वायुसेना और तटरक्षक बल के बचाव दल सभी प्रभावित इलाकों में लोगों की मदद कर रहे हैं। गृहमंत्री अमित शाह ने महाराष्ट्र के मुख्यमंत्री से फोन पर बात कर केन्द्र की मदद का पूरा आश्वासन दिया है। राज्य के मुख्यमंत्री देवेन्द्र फणनविस ने कोल्हापुर, सांगली सहित राज्य के कई बाढ़ प्रभावित इलाकों का दौरा कर हालात का जायजा लिया और अधिकारियों को जरूरी निर्देश दिये। महाराष्ट्र के मुख्यमंत्री ने कर्नाटक के मुख्यमंत्री बी एस येदुयेरप्पा से बात की और दोनों अलमट्टी डैम से 5 लाख क्यूसेक पानी छोड़ने पर सहमत हो गए हैं, इससे सांगली में पानी का स्तर कम करने में मदद मिलेगी। 
बाढ़ से प्रभावित लोगों की परेशानी के बीच महाराष्ट्र के सांगली जिले से बुरी खबर आयी सांगली जिले के पलुस ब्लॉक में भामनाल के पास स्थानीय बचाव दल की एक नाव पलट गई, जिसमें करीब 30 लोग सवार थे। पुणे डिविजन के डिविजनल कमिश्नर के मुताबिक 9 शव बरामद किए गए हैं, और 16 लोगों को बचाया गया है। कुछ लोग अभी भी लापता हैं। उधर कर्नाटक में भी उत्तर और तटीय इलाकों में लोग बाढ़ से परेशान हैं, सबसे ज्यादा असर बेलगाम और हुबली जिले में है, यहां रेल यातायात भी प्रभावित है, राज्य के मुख्यमंत्री बी एस येदुयेरप्पा ने बाढ़ प्रभावित इलाकों का दौरा कर हालात का जायजा लिया। मौसम विभाग का कहना है कि अभी हालात के सामान्य होने में समय लगेगा।
केरल में भी हालात काफी खराब हैं, इडूकी, मालापुरम, कोझीकोड और पथानमथिट्टा जिलों में कई घर पानी में डूब गये हैं, बिजली नहीं है, सड़कें टूट गई हैं, केन्द्रीय और राज्य आपदा राहत बल लगातार यहां लोगों को सुरक्षित स्थानों में पहुंचाने और मदद करने में लगे हुए हैं। गोवा में बारिश से जलभराव की समस्या आ रही है, कर्नाटक और महाराष्ट्र के जिलों में बाढ़ आने से यहां जरूरी चीजों की कमी आ ही है। छत्तीसगढ़ में सुकमा और बस्तर इलाके में कुछ बाढ़ कम है पर मौसम विभाग ने यहां अभी और बारिश का अनुमान जताया है, उड़ीशा में भी कई इलाकों में बाढ से लोग परेशान हैं, यहां एनडीआऱएफ और एसडीआरएफ राहत और बचाव कार्य में लगे हैं। 
