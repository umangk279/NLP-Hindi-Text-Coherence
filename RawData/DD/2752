प्रधानमंत्री नरेंद्र मोदी शनिवार को उत्‍तर प्रदेश के प्रयागराज में आयोजित विशाल शिविर में राष्‍ट्रीय वयोश्री योजना के तहत वरिष्‍ठ नागरिकों को और दिव्‍यांगों के लिए उपकरण सहायता योजना-एडीआईपी के तहत सहायता उपकरण वितरित करेंगे. इन उपकरणों के जरिए दिव्‍यांगजनों और वरिष्‍ठ नागरिकों के दैनिक जीवन और सामाजिक, आर्थिक विकास पर यह सहायता उपलब्‍ध कराना है. 
प्रधानमंत्री नरेंद्र मोदी 29 फरवरी को प्रयागराज के दौरे पर आ रहे है. संगम नगरी में पीएम मोदी की मौजूदगी में शिविर में 26 हजार 500 सौ से ज्यादा दिव्यांगों और वरिष्ठ नागरिकों को कई सहायता उपकरण बांटे जाएंगे. लाभार्थियों की संख्या के लिहाज से देश का यह अब तक का सबसे बड़ा वितरण शिविर होगा. प्रयागराज में सबसे ज्यादा लाभर्थियों को उपकरण दिए जाएंगे और इस रिकॉर्ड के गिनीज बुक में भी दर्ज होने की उम्मीद है.
इससे पहले गुजरात के राजकोट में एक शिविर में 18,000 दिव्यांगों को उपकरण बांटे गए थे जबकि प्रयागराज में संख्या के लिहाज से नया रिकॉर्ड बनने वाला है.
जिन लोगों को ये सहायता उपकरण मिलने हैं, उनमें 16 हजार से ज्यादा वरिष्ठ नागरिक हैं जिन्हें वयोश्री योजना के तहत उपकरण प्रदान किए जाएंगे. इस शिविर में 19 करोड़ रुपये से अधिक मूल्य के 56,000 से अधिक उपकरण वितरित किए जाएंगे.
