केन्‍द्रीय युवा और खेल मंत्री किरेन रिजिजू ने 74वें स्वतंत्रता दिवस के मौके पर पूरे देश में फिटनेस को बढावा देने के लिये फिट इंडिया यूथ क्लब मुहिम की शुरूआत की। 
प्रधानमंत्री नरेंद्र मोदी के फिट इंडिया कार्यक्रम के तहत शुरू किये गये फिट इंडिया यूथ क्लब मुहिम का लक्ष्य युवाओं में फिटनेस को लेकर जागरूकता फैलाना है।
फिट इंडिया यूथ क्लब से नेहरू युवा केंद्र संगठन और राष्ट्रीय सेवा योजना के 75 लाख वालिंटियर, स्काउट और गाइड्स, एन.सी.सी. और अन्य युवा संगठन जुड़े हैं ।
भारतीय खेल प्राधिकरण (साइ) की विज्ञप्ति के अनुसार जिला ईकाई के मार्गदर्शन में क्लब का हर सदस्य लोगों को रोजाना 30 से 60 मिनट तक फिटनेस को बढ़ावा देने के लिये प्रेरित करेगा ।
इसके अलावा फिट इंडिया यूथ क्लब, स्कूल और स्थानीय निकायों के साथ हर चार महीने में एक सामुदायिक फिटनेस कार्यक्रम का आयोजन करेंगे ।
इस अवसर पर केंद्रीय खेल मंत्री किरेन रिजिजू ने कहा कि सिर्फ एक फिट नागरिक ही देश के लिये जरूरत के समय अपना योगदान दे सकता है। उन्‍होंने बताया कि एक अरब 30 करोड़ की आबादी वाले भारत देश में 75 लाख वालिंटियर हैं। यह आंकड़ा जल्दी ही एक करोड़ पहुंचेगा।
