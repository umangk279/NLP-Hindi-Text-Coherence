कई रूकावटों को पार करने के बाद संजय लीला भंसाली की विवादास्पद फिल्म पद्मावत 25 जनवरी को सिनेमा घरों में प्रदर्शित होगी। पद्मावती फिल्म का नाम बदल कर पद्मावत किया गया है। यह जानकारी आज वॉयकॉम 18 मोशन पिक्चर्स के सूत्रों ने दी।   
केन्द्रीय फिल्म प्रमाणन बोर्ड सीबीएफसी ने पटकथा को लेकर विवाद में फंस गयी फिल्म को प्रदर्शित करने की अनुमति प्रदान कर दी है। सीबीएफसी ने निर्माताओं से फिल्म का नाम बदलने और कुछ अन्य बदलाव करने को कहा था। पहले यह फिल्म एक दिसंबर को सिनेमा घरों में प्रदर्शित होने वाली थी।
हालांकि, वॉयकॉम 18 मोशन पिक्चर्स और संजय लीला भंसाली ने अभी तक कोई अधिकारिक बयान जारी नहीं किया है। प्रोडक्शन हाउस के सूत्रों ने पुष्टि की है कि फिल्म गणतंत्र दिवस से एक दिन पूर्व 25 जनवरी को प्रदर्शित होगी।
वॉयकॉम 18 मोशन पिक्चर्स के मुताबिक यह फिल्म 25 जनवरी को प्रदर्शित होगी। इस बारे में अधिकारिक बयान कब जारी किया जाएगा इस बारे में कोई स्पष्टता नहीं है।
ट्रेड विश्लेषक तरण आदर्श ने ट्वीटर पर फिल्म के प्रदर्शन तारीख की घोषणा की। उन्होंने ट्वीट किया, पद्मावत 25 जनवरी 2018 को प्रदर्शित होगी।    
