विश्वस्तरीय सिनेमा के क्षेत्र में दुनिया भर में प्रतिष्ठित ऑस्कर पुरस्कारों का लॉस एंजेलिस के डॉल्बी थिएटर में हुआ ऐलान, जोकिन फीनिक्स को फिल्म जोकर के लिए मिला बेस्ट एक्टर और रिनी जेलविगर को जूडी के लिए बेस्ट एक्ट्रेस का ऑस्कर अवार्ड। टॉय स्टोरी-4 सर्वश्रेष्ठ एनिमेटेड फीचर फिल्म। समारोह में पैरासाइट बनी सर्वश्रेष्ठ फिल्म। कई श्रेणियों में मिले कुल चार ऑस्कर।     
विश्व सिनेमा के क्षेत्र में प्रतिष्ठित 92वें अकादमी पुरस्कारों का ऐलान लॉस एंजिलिस के डाल्बी थिएटर में किया गया। ऑस्कर पुरस्कारों पर दुनिया भर के सिनेमाप्रेमियों की नज़रे रहती हैं। खचाखच भरे ऑडिटोरियम में समारोह के दौरान पैरासाइट का दबदबा रहा। दक्षिण कोरियाई निर्देशक और स्क्रिप्टराइटर्स Bong Joon Ho की फिल्म पैरासाइट को सर्वश्रेष्ठ फिल्म, सर्वश्रेष्ठ निर्देशक, अंतरराष्ट्रीय फीचर फिल्म और बेस्ट ओरिजिनल स्क्रीनप्ले के लिए ऑस्कर पुरस्कार दिया गया। इस फिल्म का पिछले साल गोवा में हुए इफ्फी फिल्म समारोह में इंडिया प्रीमियर किया गया था, जिसे दर्शकों ने काफी सराहा था। 
आस्कर समारोह में अभिनेता जोकिन फीनिक्स को फिल्म जोकर के लिए बेस्ट एक्टर का अवार्ड मिला है। अभिनेत्री रिनी जेलविगर को जूडी के लिए बेस्ट एक्ट्रेस के ऑस्कर अवार्ड से  सम्मानित किया गया।
अभिनेता ब्रेड पिट को वंस अपॉन ए टाइम इन हालीवुड के लिए सर्वश्रेष्ठ सहअभिनेता का अवार्ड मिला है। वंस अपॉन ए टाइम इन हॉलीवुड' एक पीरियड फ़िल्म है। इसमें 70 के दशक की हॉलीवुड फ़िल्म इंडस्ट्री की झलक दिखाई गई है। इस फिल्म के लिए क्वेंटिन टैरेंटिनो ने अपने डायरेक्शन के लिए ख़ूब तारीफ बटोरी है। 
एक्ट्रेस लॉरा डर्न ने फिल्म मैरिज स्टोरी के लिए बेस्ट सपोर्टिंग एक्ट्रेस का ऑस्कर जीता है। ये उनके करियर का तीसरा नॉमिनेशन था। खास बात ये है कि डर्न अपना बर्थ डे भी मना रही हैं। उन्होंने अपनी ऑस्कर स्पीच में कहा कि वे इससे बेहतर बर्थ डे गिफ्ट की उम्मीद नहीं कर सकती थीं। 
डिज्नी की फिल्म टॉय स्टोरी 4 ने बेस्ट एनिमेटेड फीचर फिल्म का ऑस्कर अवॉर्ड जीता है। इससे पहले टॉय स्टोरी 3 ने भी इसी कैटेगिरी में साल 2011 में ये अवॉर्ड जीता था।
नाजी जर्मनी पर आधारित सटायर फिल्म जोजो रैबिट को बेस्ट एडॉप्टेड स्क्रीनप्ले का ऑस्कर अवॉर्ड मिला है। इस फिल्म को 'टाइका वेटीटी' ने डायरेक्ट किया है। चर्चित फिल्म फोर्ड vs फेरारी ने बेस्ट फिल्म एडिटिंग का ऑस्कर जीता। ये कहानी दो ऑटोमोबाइल के धुरंधर फोर्ड और फेरारी पर आधारित है। 
बेस्ट लाइव एक्शन शॉर्ट फिल्म का ऑस्कर अवॉर्ड The Neighbors' Window ने जीता है। इस फिल्म से ब्रदरहुड, नेफ्टा फुटबॉल क्लब, सरिया और ए सिस्टर जैसी फिल्मों को मात दी है। फिल्म के डायरेक्टर मार्शल करी ने इस अवॉर्ड को अपनी मां को डेडिकेट किया है।
