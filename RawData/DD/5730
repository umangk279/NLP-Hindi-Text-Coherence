प्रधानमंत्री नरेंद्र मोदी को भारत और संयुक्त अरब अमीरात के बीच द्विपक्षीय संबंधों को बढ़ावा देने के उनके प्रयासों के लिए यूएई  के सर्वोच्च नागरिक सम्मान 'ऑर्डर ऑफ जायेद' से सम्मानित किया गया. अबू धाबी स्थित प्रेसीडेंसियल पैलेस में अबू धाबी के क्राउन प्रिंस ने उन्हें इस सम्मान से नवाजा. 
यूएई सरकार ने प्रधानमंत्री मोदी को अपने सर्वोच्च नागरिक सम्मान 'ऑर्डर ऑफ जायेद' से नवाजा. अबू धाबी स्थित प्रेसीडेंसियल पैलेस में आयोजित विशेष समारोह में पीएम मोदी को अबू धाबी के शहजादे शेख मोहम्मद बिन जायद अल नहयान ने पीएम को ये पुरस्कार दिया.
प्रधानमंत्री को ये पुरस्कार भारत-यूएई द्विपक्षीय रणनीतिक संबंधों को ''बढ़ावा'' देने में ''महत्वपूर्ण भूमिका'' निभाने के लिए दिया गया है. इसी साल अप्रैल महीने में पीएम मोदी को यह प्रतिष्ठित पुरस्कार प्रदान करने का एलान किया गया था.
'ऑर्डर ऑफ जायेद' यूएई के संस्थापक शेख ज़ायद बिन सुल्तान अल नाहयान के नाम पर स्थापित सम्मान है. पीएम मोदी को मिलने वाला ये सम्मान इसलिए भी विशेष महत्व रखता है क्योंकि यह पुरस्कार पीएम मोदी को शेख ज़ायद बिन सुल्तान अल नाहयान की जन्मशती के वर्ष में प्रदान किया गया है.
ज़ायेद मेडल यूएई का सर्वोच्च सम्मान है जो बादशाहों, राष्ट्रपति और राष्ट्र प्रमुखों को दिया जाता है. इससे पहले साल 2007 में रूस के राष्ट्रपति व्लादिमीर पुतिन, 2010 में ब्रिटेन की महारानी एलिज़ाबेथ और 2018 में चीन के राष्ट्रपति शी जिनपिंग को ये पुरस्कार दिया गया था.
यूएई के अलावा सऊदी अरब, रूस, मालदीव ऐसे देशों में शुमार हैं, जिन्होंने प्रधानमंत्री मोदी को अपने सर्वोच्च नागरिक सम्मान से नवाज़ा है.  भारत और यूएई के संबंध काफी मजबूत हैं और पीएम मोदी को ये अवॉर्ड दिया जाना भारत और यूएई के रिश्तों में और गर्मजोशी लाएगा.
