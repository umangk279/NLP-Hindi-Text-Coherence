एशिया कप में सुपर-4 के मुकाबले में रविवार को भारत और पाकिस्तान एक बार फिर आमने-सामने होंगे. ग्रुप स्टेज में खेले गए मैच में भारत ने पाकिस्तान को मात दी थी. ऐसे में पाकिस्तान इस मैच में पलटवार के इरादे से उतरेगा. इस मैच में जीत दर्ज करने वाली टीम के फाइनल में पहुंचने की उम्मीद प्रबल हो जाएगी. 
भारत और पाकिस्तान जब भी खेल के मैदान पर आमने-सामने होते हैं, तो बात रणनीति की नहीं भावनाओं के ज्वार की होती है. सुपर संडे को एक बार फिर भारत और पाकिस्तान एशिया कप के सुपर फोर के मुकाबले में आमने-सामने होंगे. इस अहम मैच में कोई भी टीम हार नहीं मानना चाहेगी.
भारतीय टीम तीन मैच में 3 जीत दर्ज करके आ रही है. शुरुआती दौर में टीम ने हांगकांग और पाकिस्तान को हराया. वहीं सुपर-4 के पहले मुकाबले में बांग्लादेश को 8 विकेट से करारी मात दी. भारत को फाइनल में पहुंचने का प्रबल दावेदार माना जा रहा है. टीम पर नज़र डालें तो कप्तान रोहित शर्मा दो अर्द्धशतक लगा चुके हैं. रोहित के पार्टनर शिखर धवन ने अच्छा साथ निभाया है, वहीं अंबाती रायडू और एमएस धोनी सहायक भूमिका में नज़र आए हैं. भारत के गेंदबाज़ों ने खासा प्रभावित किया है. रविंद्र जडेजा टीम में वापसी का पूरा लुत्फ उठा रहे हैं. तेज़ गेंदबाज़ों ने शुरुआती सफलता दिलवाई है, वहीं केदार जाधव के ऑलराउंड स्किल्स भी टीम के काम आ रहे हैं.
पाकिस्तान ने अब तक खेले गए तीन में से दो मैच में जीत दर्ज की है, वहीं एक मैच में उसे हार का सामना करना पड़ा है. पाकिस्तान ने हांगकांग को हराया लेकिन फिर भारत के खिलाफ उन्हें हार का सामना करना पड़ा. सरफराज़ अहमद की टीम ने सुपर-4 के मैच में अफगानिस्तान पर आखिरी ओवर में रोमांचक जीत दर्ज की. पाकिस्तान के लिए बाबर आज़म और इमाम उल हक का बल्ला चल रहा है. वहीं शोएब मलिक का अनुभव पाकिस्तान की बल्लेबाज़ी की रीढ़ बना हुआ है. अफगानिस्तान के खिलाफ जीत दिलाने में उन्होंने अहम भूमिका निभाई. पाकिस्तान की टीम प्रतियोगिता के आगे बढ़ने के साथ लय पकड़ रही है और फाइनल में जगह बनाने की प्रबल दावेदार है.
टॉस काफी अहम होगा, क्योंकि दुबई के ट्रैक पर टीमें लक्ष्य का पीछा करना चाहेंगी. इस ट्रैक पर पहले बल्लेबाज़ी करने वाली टीमें संघर्ष करती दिखाई दी हैं.
भारत और पाकिस्तान के बीच अब तक हुए मुकाबलों पर नज़र डालें तो इनमें पाकिस्तान का पलड़ा भारी है. दोनों टीमों के बीच अब तक खेले गए कुल 130 मुकाबलों में से पाकिस्तान ने 73 जीते हैं, भारत के नाम 53 मैच रहे हैं. वहीं चार मैच का कोई परिणाम नहीं निकला.
दुबई में दोनों ही देशों के प्रशंसकों की कोई कमी नहीं है. वहीं करोड़ों खेल प्रेमी इस हाई वोल्टेज मुकाबले को टेलिविज़न, लैपटॉप और स्मार्टफोन्स पर देखेंगे.
ये बात कई बार कही जा चुकी है कि भारत और पाकिस्तान के मैच क्रिकेट मैच से कहीं बढ़कर हैं और हर मैच का रोमांच इस बात को सही साबित करता है.
इस मैच में आंकड़ों या इतिहास का कोई खास महत्व नहीं है. एशिया कप में दोनों टीमों के बीच हुए पिछले मैच में भले ही भारत ने जीत दर्ज की हो, लेकिन दुबई में होने वाले इस सुपर-4 मैच से पहले विजेता का अनुमान लगाना एक बार फिर मुश्किल है. हालांकि एक बात तय है कि इस मैच में भी दर्शकों को हाई वोल्टेज मुकाबला देखने को मिलेगा.
