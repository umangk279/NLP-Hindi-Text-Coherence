भाजपा ने कांग्रेस पर देश को शर्मिंदा करने का आरोप लगाया है, कांग्रेस पार्टी को राजनीतिक रूप से दिवालिया करार देते हुए केंद्रीय मंत्री प्रकाश जावडेकर ने जम्मू-कश्मीर पर राहुल गांधी के बयान को गलत बताया है। पार्टी ने राहुल गांधी के कश्मीर यात्रा पर भी सवाल उठाए हैं और कहा कि इस मसले पर विपक्षी दलों को राजनीति नहीं करनी चाहिए। जावडेकर ने राहुल गांधी से इस मामले में माफी की भी मांग की है। 
अनुच्छेद 370 पर सरकार के फैसले के बाद से जहां एक ओर देशवासी सरकार को इस फैसले की बधाई दे रहे है तो वही अपने बयानों से पाकिस्तान की सुर्खियां बन रहे है भारत के विपक्षी नेता। पाकिस्‍तान सरकार ने कश्‍मीर मसले पर संयुक्‍त राष्‍ट्र को दी गई एक शिकायत में कांग्रेस नेता राहुल गांधी के एक बयान का कथित तौर पर इस्‍तेमाल किया है। इसके बाद कांग्रेस पूरी तरह बैकफूट पर दिखी और आज जब बयान से पलटे तो बीजेपी ने उनके वोट बैंक की राजनीति पर बोला हमला।
जम्मू कश्मीर में एक ओर जहां हालात सामान्य हो रहे हैं और सरकार लोगों को मदद पहुंचाने की कोशिश कर रही है तो कुछ विपक्षी दल इस मसले पर सियासत करके पाकिस्तानी मीडिया और वहां की सरकार को मसाला मुहैया करा रहे हैं । कश्मीर पर राहुल गांधी के ऐसे ही एक बयान पर बीजेपी ने  जोरदार पलटवार किया है। पार्टी ने कहा है कि कांग्रेस और राहुल गांधी ने अपने बयानों से देश को शर्मसार किया है। बीजेपी के वरिष्ठ नेता और केंद्रीय मंत्री प्रकाश जावडेकर ने कहा कि राहुल पाकिस्तान के हाथों में खेल रहे हैं जो न केवल उनका दिवालियापन  है बल्कि वोट बैंक की राजनीति है। 
पार्टी ने राहुल गांधी के कश्मीर यात्रा पर भी सवाल उठाए हैं और कहा कि इस मसले पर विपक्षी दलों को राजनीति नहीं करनी चाहिए। जावडेकर ने राहुल गांधी से इस मामले में माफी की भी मांग की है।
पार्टी का कहना है कि राहुल गांधी ने अब जम्मू कश्मीर को भारत का अभिन्न अंग बताने वाला जो ट्वीट किया है वो लोगो के दबाव में किया है। उधर जम्मू कश्मीर के राज्यपाल सत्यपाल मलिक ने राहुल गांधी के बयानों पर हमला बोलते हुए उन्हें पोलिटिकल जुवेनाइल कहा है।
उधर उपराष्ट्रपति एम वेंकैया नायडू ने जम्मू कश्मीर को भारत का अभिन्न अंग बताते हुए कहा कि भारत शांति प्रिय देश है और किसी दूसरे देश की सीमाओं में अतिक्रमण नहीं करता। उन्होंने जोर देते हुए कहा कि पाकिस्तान से अगर बात होगी तो वह पाकिस्तान अधिकृत कश्मीर को लेकर होगी।
इससे पहले गृहमंत्री संसद में भी कह चुके हैं कि कश्मीर भारत का अभिन्न अंग है और जम्मू कश्मीर में पाकिस्तान के कब्जे वाला कश्मीर भी शामिल है। रक्षा मंत्री राजनाथ सिंह भी कह चुके हैं कि अगर अब पाकिस्तान से बात होगी तो केवल पीओके पर ही होगी । जाहिर है सरकार दुनिया भर में अपने कूटनीतिक कौशल का इस्तेमाल कर दुनिया को अपने पक्ष में कर रही है तो कुछ विरोधी दल अपने बयानों से पाकिस्तान को मौका मुहैया करा रहे हैं ।
     
