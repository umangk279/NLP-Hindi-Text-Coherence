बीजेपी दिल्ली विधानसभा चुनाव को लेकर अभी से गंभीर हो गई है. कोई कोर कसर बाकी न रह जाए इसलिए कार्यकर्ताओं को सफलता के मंत्र दिए जा रहे हैं. दिल्ली बीजेपी के प्रभारी प्रकाश जावडेकर ने शनिवार को दिल्ली बीजेपी दफ्तर में नेताओं और कार्यकर्ताओं के साथ बैठक की और अभी से तैयारी में जुट जाने के निर्देश दिए. 
दिल्ली में भले ही चुनाव का एलान न हुआ हो लेकिन भारतीय जनता पार्टी ने अभी से अपनी बिसात बिछानी शुरू कर दी है. दिल्ली में दमदार सरकार के नारे के साथ ही भारतीय जनता पार्टी की चुनावी तैयारियों का आगाज़ हो गया. केंद्रीय सूचना और प्रसारण मंत्री और दिल्ली बीजेपी के प्रभारी प्रकाश जावडेकर ने कार्यकर्ताओं और नेताओं को चुनावी मंत्र दिए और किला फतह करने के टिप्स भी दिए.
"जहां झुग्गी वहीं मकान" के नारे को दोहराते हुए प्रकाश जावडेकर ने कहा कि अगर दिल्ली में भाजपा की सरकार बनेगी तो जेजे कॉलोनी में रहने वाले हर व्यक्ति को घर मुहैया कराया जाएगा.
चुनावी तैयारियों को परवान चढ़ाने के लिए बुलाई गई बैठक में दिल्ली बीजेपी अध्यक्ष मनोज तिवारी, सांसद गौतम गंभीर, मीनाक्षी लेखी, रमेश विधूड़ी समेत दिल्ली के तमाम सांसद और विधायक मौजूद रहे, जबकि दिल्ली के सभी जिलाध्यक्षों, जिले के प्रभारियों, सह-प्रभारियों और विस्तारकों समेत बड़ी तादाद में बीजेपी के पदाधिकारी और कार्यकर्ताओं को इस बैठक में ख़ास तौर पर बुलाया गया था.
