जेडीयू के हरिवंश बने राज्यसभा के उपसभापति , विपक्ष के उम्मीदवार बी.के हरिप्रसाद को 101 के मुकाबले 125 मतों से दी मात, सभापति एम. वेंकेया नायडू और प्रधानमंत्री मोदी समेत तमाम दलों के नेताओं ने दी बधाई 
एनडीए उम्मीदवार और जेडीयू के राज्यसभा सांसद हरिवंश गुरूवार को हुए राज्यसभा उपसभापति चुनाव में विजयी हुए और उन्होंने विपक्ष के प्रत्याशी बीके हरिप्रसाद को हराया। राज्यसभा उपसभापति पद के लिये हुए चुनाव में एनडीए उम्मीदवार हरिवंश को बड़ी जीत मिली है। राज्यसभा उपसभापति चुनाव  में जीत पर समूचे सदन ने हरिवंश को बधाई दी। 
नवनिर्वाचित उप सभापति हरिवंश ने जीत के बाद पूरे सदन के प्रति आस्था व्यक्त की और कहा कि सदन संचालन का काम बहुत चुनौतीपूर्ण है लेकिन उनकी कोशिश  गांधीवादी मूल्यों पर चलकर सदन को चलाना है। 
पहले वोटिंग के दौरान कुल 206 वोट पड़े। जिसमें एनडीए के हरिवंश के पक्ष में 115 वोट पड़ेे। हालांकि इस दौरान 2 सदस्‍य अनुपस्थित रहे। लेकिन विपक्ष के कुछ सदस्‍यों की तरफ से आपत्ति आने के बाद उन्‍हें स्लिप के जरिये वोट डालने दिया गया। इसके बाद दोबारा हुई वोटिंग में कुल 222 वोट पड़े, इनमें एनडीए के हरिवंश को 125, जबकि यूपीए के बीके हरिप्रसाद को 105 वोट मिले. इसके बाद एनडीए के हरिवंश को उपसभापति पद के लिए चुने जाने की घोषणा सभापति द्वारा की गई.
हरिवंश नारायण सिंह के उपसभापति चुने जाने के बाद कांग्रेस के वरिष्‍ठ नेता गुलाम नबी आजाद ने उन्‍हें बधाई देते हुए कहा, चुने जाने के बाद हरिवंश कुछ दलों के ही नहीं, पूरे सदन के डिप्‍टी चेयरमैन हैं. मेरा हमेशा मानना है कि डिप्‍टी चेयरमैन का झुकाव विपक्ष की तरफ ज्‍यादा होना चाहिए. 
