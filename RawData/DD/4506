करतारपुर साहिब कॉरिडोर का उद्घाटन होने में अब बस कुछ पल बाकी हैं. प्रधानमंत्री नरेंद्र मोदी भारत में तो वहीं इमरान खान पाकिस्तान में इसका उद्घाटन करेंगे. उद्घाटन से पहले पीएम मोदी सुल्तानपुर लोधी पहुंचेंगे और सुबह गुरुद्वारा बेर साहब में मत्था टेकेंगे. पीएम मोदी इसके बाद डेरा बाबा नानक जाएंगे. 
शनिवार को सिख धर्म के लिए एतिहासित मौका है क्योंकि प्रधानमंत्री नरेंद्र मोदी करतारपुर गलियारे का उद्घाटन करेंगे. यह गलियारा श्री गुरु नानक देव के लाखों अनुयायियों के सपने को साकार करेगा. 550वें प्रकाशोत्सव के मौके पर भारत और पाकिस्तान के बीच ये ऐतिहासिक करतारपुर गलियारा भी शुरू हो रहा है. इस गलियारे के जरिए भारत के सिख श्रद्धालु पाकिस्तान में स्थित पवित्र करतारपुर दरबार साहिब तक जा पाएंगे. प्रधानमंत्री न केवल गलियारे का उद्घाटन करेंगे बल्कि 550 सदस्यों वाले पहले जत्थे को रवाना भी करेंगे. इस कार्यक्रम को लेकर सारी तैयारियां पूरी हो चुकी हैं.
यह गलियारा भारत के पंजाब में डेरा बाबा नानक गुरुद्वारे को करतापुर के दरबार साहिब से जोड़ेगा जो अंतरराष्ट्रीय सीमा से महज चार किलोमीटर दूर है. गुरुद्वारा दरबार साहिब में सिख धर्म के संस्थापक गुरु नानक देव ने अपने जीवन के अंतिम 18 वर्ष बिताए थे. सिख श्रद्धालु इससे काफी खुश हैं.
प्रकाश पर्व के मौके पर ऐतिहासिक कस्बे सुलतानपुर लोधी में भी कार्यक्रम आयोजित किए जा रहे हैं. केद्रीय सूचना और प्रसारण मंत्री प्रकाश जावडेकर ने शुक्रवार को सुलतानपुर लोधी में मल्टी मीडिया प्रदर्शनी का उद्घाटन किया. उन्होंने एतिहासिक गुरुद्रारे में जाकर मत्था टेका. जावडेकर ने कहा करतारपुर गलियारे के खुल जाने से सिख श्रद्धालुओं का बरसों पुराना सपना पूरा होगा.
सिख धर्म के संस्थापक गुरु नानक देव कपूरथला जिले के सुल्तानपुर लोधी में करीब 15 वर्ष से अधिक समय तक रहे थे और यहीं उन्हें ज्ञान की प्राप्ति हुई थी. शनिवार को प्रधानमंत्री नरेंद्र मोदी भी यहां पहुंच रहे हैं.
इस बीच करतारपुर कॉरिडोर को लेकर लगातार अपना रुख बदलने वाले पाकिस्तान ने एक बार फिर से पलटी खाई है. पाकिस्तान ने अब कहा है कि वह 9 नवंबर को करतारपुर गुरुद्वारे के दर्शन के लिए आने वाले पहले जत्थे से भी 20 डॉलर की फीस वसूलेगा. इससे पहले पाकिस्तान ने उद्घाटन के दिन यानि 9 नवंबर को छूट का एलान किया था. भारत ने इस रुख को अफसोसजनक बताया है.
पाकिस्तान कुछ भी करे लेकिन करतारपुर साहिब गालियारा एक ऐतिहासिक उपलब्धि है जिसे श्रद्धालुओं की पीढ़ियां याद रखेंगी. यह हमारी समृद्ध विरासत को संरक्षित करने तथा श्री गुरु नानक देव जी की शिक्षाओं को सर्वव्यापी बनाने के प्रति मोदी सरकार की प्रतिबद्धता को भी दर्शाता है.
