केंद्र सरकार ने उन खबरों को खारिज किया है, जिसमें कहा गया है कि जीएसटी लागू होने के बाद शिक्षा महंगी हो जाएगी। केन्द्र सरकार ने कहा कि ऐसी खबरें पूरी तरह से निराधार हैं।   
केंद्र सरकार ने इस बात से इंकार किया है कि जीएसटी आने के बाद शिक्षा महंगी हो जाएगी। सरकार ने कहा है कि जीएसटी के तहत शिक्षा से जुड़े किसी भी विषय में कोई बदलाव नहीं किया गया है, बल्कि स्कूल बैग जैसे सामानों पर टैक्स दर में कमी ही की गई है। साथ ही शैक्षणिक संस्थाओं द्वारा छात्रों और शिक्षकों को दी जा रही सेवाओं को जीएसटी के दायरे से बाहर रखा गया है।  
प्री-स्कूल से लेकर हायर सेकंडरी स्तर तक की शिक्षा मुहैया करा रहे शैक्षणिक संस्थानों के छात्रों, शिक्षकों और कर्मचारियों के आवागमन को भी जीएसटी के दायरे से बाहर रखा गया है। इसके अलावा केंद्र और राज्य सरकारों द्वारा हायर सेकंडरी स्कूल स्तर तक चलाई जा रही मिड डे मील जैसी योजनाओं को भी जीएसटी से बाहर रखा गया है। 
इन संस्थानों में सुरक्षा, साफ सफाई और और हाउसकीपिंग जैसी सेवाओं को भी जीएसटी के दायरे से बाहर रखा गया है। साथ ही हायर सेकंडरी स्तर तक के संस्थानों में एडमिशन और परीक्षा से जुड़ी सेवाओं को भी जीएसटी के दायरे से बाहर रखा गया है। इसका मतलब ये कि हायर सेकंडरी स्कूल स्तर तक की शिक्षा पर जीएसटी का कोई असर नहीं पड़ेगा।
