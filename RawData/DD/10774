प्रधानमंत्री नरेंद्र मोदी ने शनिवार को अजमेर में भाजपा कार्यकर्ताओं की जनसभा को संबोधित किया. उन्होंने कहा कि विपक्ष के तौर पर कांग्रेस पूरी तरह से विफल रही है और देश में सिर्फ नकारात्मक राजनीति कर रही है. 
राजस्थान में चुनावी मौसम का आगाज हुआ. प्रधानमंत्री ने कार्यकर्ताओं के बीच हुंकार भरी. तरकश से एक के बाद एक तीर चले. मौका गौरव यात्रा के समापन का था. निशाने पर वोट बैंक की राजनीति रही. उन्होंने कहा कि कांग्रेस की नीतियों की बदौलत सम्पूर्णता में विकास कभी नहीं हुआ, सिर्फ सत्ता बनाए रखने के लिए कांग्रेस ने देश को वोट बैंक की राजनीति का शिकार बनाया.
प्रधानमंत्री ने कहा कि भाजपा सरकारें सर्वजन हिताय और सर्वजन सुखाए के सिद्धांत पर काम करती हैं. विकास की बदौलत ही भाजपा की सरकारों में आत्म विश्वास है. वजह यही है कि वो जनता को पाई-पाई का हिसाब देते हैं. प्रधानमंत्री ने कहा कि लोकतंत्र के लिए जागरूक विपक्ष का होना ज़रूरी है, लेकिन दुर्भाग्य है कि विपक्ष सिर्फ झूठ बोलने और भ्रम फैलाने का काम कर रहा है.
सर्जिकल स्ट्राइक पर प्रधानमंत्री ने कहा कि देश के जवानों पर भी कांग्रेस राजनीति करने से बाज़ नहीं आती है. उन्होंने कहा कि कांग्रेस ने किसानों और जवानों का अपमान किया है. ओआरओपी हो या न्यूनतम समर्थन मूल्य, कांग्रेस ने इन मुद्दों को लटकाकर ही रखा.
