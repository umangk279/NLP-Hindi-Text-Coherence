जम्मू कश्मीर में हालात सामान्य, प्राइमरी के बाद मिडिल स्कूल भी खुले, प्रशासन ने राजधानी श्रीनगर के कई हिस्सों सहित कश्मीर के अन्य हिस्सों में प्रतिबंधों में छूट दी, सरकारी कार्यालयों में उपस्थिति में सुधार. बारामूला में मुठभेड़ में लश्कर-ए-तैयबा का एक आतंकवादी ढेर. 
जम्मू कश्मीर में अनुच्छेद 370 हटाने के बाद राज्य में लगी पाबंदियां धीरे धीरे समाप्त हो रही हैं और हालात सामान्य हो गए हैं। कश्मीर में प्रशासन ने बुधवार को दिन के समय प्रतिबंधों में ढिलाई जारी रखी। प्राथमिक स्कूलों के बाद बुधवार से माध्यमिक कक्षाओं वाले शैक्षणिक संस्थान भी स्कूल खोल दिए गए। प्रशासन ने शहर के कई हिस्सों सहित कश्मीर के अन्य हिस्सों में प्रतिबंधों में छूट दी।
श्रीनगर के जिन इलाकों में शांति कायम रही वहां से पुलिस ने अवरोधक हटा दिए हैं। श्रीनगर शहर के व्यावसायिक केंद्र लाल चौक पर घंटाघर के आसपास बैरिकेड मंगलवार को 15 दिन बाद हटा लिये गये। इस व्यावसायिक केन्द्र पर लोगों और वाहनों की आवाजाही की अनुमति दी गई। इससे इस इलाके में चहल पहल बढ गयी है।
जम्मू-कश्मीर प्रशासन की ओर से घाटी में टेलीफोन सुविधाएं बहाल की गयी हैं । 73,000 से ज्यादा लैंडलाइन बहाल कर दिया गया है और बाकी जल्द ही शुरू होगा। घाटी में बाजार खुले और सडकों पर गाड़ियों की रौनक रही। जिन इलाकों में छूट दी गई है, वहां सार्वजनिक यातायात शुरू हो गया है और अंतर-जिला यातायात भी शुरू हो चुका है।  श्रीनगर-जम्मू राष्ट्रीय राजमार्ग और श्रीनगर हवाई अड्डा सामान्य रूप से काम कर रहा है। सरकारी कार्यालयों में कर्मचारियों की उपस्थिति में सुधार हो रहा है। उधर राज्य के तमाम और हिस्सों में भी हालात सामान्य हो रहे हैं । बनिहाल की बात करें तो वहां के बाजारों में दुकानें खुल रही हैं और लोग जरुरी सामान खरीद रहे हैं। सरकारी कार्यालयों में भी काम हो रहा है। स्कूलों में भी सामान्य उपस्थिति है। 
इस बीच बारामूला  में बुधवार को हुई मुठभेड़ में लश्कर-ए-तैयबा का एक आतंकवादी मारा गया। इस मुठभेड़ में एक पुलिस कर्मी की जान चली गई और एक उप निरीक्षक घायल हो गया। पांच अगस्त को जम्मू-कश्मीर को विशेष दर्जा देने वाले अनुच्छेद 370 के अधिकतर प्रावधान हटाने तथा राज्य का दो केंद्रशासित प्रदेशों में विभाजन किए जाने के बाद यह आतंकवाद विरोधी पहला अभियान था।
मारे गए आतंकवादी की पहचान मोमिन गोजरी के तौर पर हुई है, जो बारामूला का निवासी था। गोजरी लश्कर के एक संगठन से जुड़ा था और कई आतंकवादी गतिविधियों में लिप्त था। मुठभेड़ स्थल से हथियार, गोला बारूद और अन्य सामग्री भी बरामद हुई है।
 
