जम्मू-कश्मीर में नियंत्रण रेखा के पास पाकिस्तान लगातार संघर्षविराम का उल्लंघन कर रहा है, आर एस पुरा और अरनिया सेक्टर में गोलीबारी जारी है, कल हुई गोलीबारी में दो जवान शहीद हो गए और 2 नागरिकों की भी मौत हो गई। वहीं भारत ने पाकिस्तान के उप उच्चायुक्त को तलब कर संघर्षविराम उल्लंघन के खिलाफ़ विरोध दर्ज किया है।   
जम्मू-कश्मीर में नियंत्रण रेखा के पास पाकिस्तान लगातार संघर्षविराम का उल्लंघन कर रहा है। आर एस पुरा और अरनिया सेक्टर में गोलीबारी जारी है। कल लगातार तीसरे दिन जम्मू-कश्मीर के आर एस पुरा और अरनिया के अलावा कई अन्य सेक्टर में संघर्षविराम का उल्लंघन किया।
जम्मू और सांबा जिले में हुई गोलाबारी में  दो जवान शहीद हो गए और 2 नागरिकों की मौत हो गयी। पाकिस्तान की इस नापाक हरकत का भारत मुंह तोड़ जवाब दे रहा है। इस बीच ऐहतियात के तौर पर आर एस पुरा और अरनिया में चार किलोमीटर के दायरे में सीमा से सटे क्षेत्रों में सभी स्कूलों को बंद कर दिया गया है।
केंद्रीय मंत्री जितेंद्र सिंह ने पाकिस्तानी गोलीबारी से प्रभावित इलाकों का जायजा लिया और अस्पताल जाकर घायलों से मुलाक़ात की।
इस बीच, भारत ने नई दिल्ली में पाकिस्तान के उप उच्चायुक्त सैयद हैदर शाह को विदेश मंत्रालय बुलाकर पाकिस्तानी सेना द्वारा संघर्ष-विराम का लगातार उल्लंघन करने और निर्दोष नागरिकों को जानबूझकर निशाना बनाए जाने पर गहरी चिंता व्यक्त की है।
