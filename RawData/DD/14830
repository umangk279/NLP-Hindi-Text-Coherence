प्रधानमंत्री नरेंद्र मोदी ने 2025 तक भारत से टीबी को खत्म करने का रखा महत्वाकांक्षी लक्ष्य, नई दिल्ली में की टीबी मुक्त भारत अभियान की शुरूआत, सभी राज्यों से की मुहिम से जुड़ने की अपील।   
भारत से टीबी उन्मूलन की प्रतिबद्धता और रणनीति को दुनिया के सामने रखते हुए प्रधानमंत्री ने कहा कि भारत ने 2025 तक इस बीमारी से मुक्त हो जाने का लक्ष्य रखा है। जबकि संयुक्त राष्ट्र ने पूरी दुनिया से टीबी से मुक्ति का लक्ष्य सन् 2030 रखा है। इस मौक़े प्रधानमंत्री ने टीबी मुक्त भारत अभियान की नयी राष्ट्रीय रणनीति योजना का लॉन्च किया।
इसके तहत अगले तीन वर्षों के लिए 12 हजार करोड़ रुपये का प्रावधान किया गया है। ताकि यह सुनिश्चित किया जा सके कि प्रत्येक मरीज को गुणवत्ता वाली जांच, इलाज, और समर्थन मिल सके। प्रधानमंत्री ने टीबी से लड़ने में भारत के प्रयासों और सभी का एक साथ मिलकर टीबी के ख़िलाफ़ काम करने को सराहा। उन्होने भारत के संघात्मक ढांचे को सम्मेलन में रखते हुए ख़ुशी जताई कि देश के सभी राज्य इस बीमारी से लड़ने के लिए प्रतिबद्ध हैं।
साथ ही प्रधानमंत्री ने कहा कि किसी भी अपेक्षित लक्ष्य को हासिल करने के लिए अपने काम करने के तरीक़े को समय-समय पर बदलना चाहिए। उन्होने कहा कि भारत में अब टीकाकरण पिछले तीन सालों में तेज़ी से बढ़ा है। 
इस सम्मेलन का आयोजन स्वास्थ्य मंत्रालय, विश्व स्वास्थ्य संगठन का दक्षिण पूर्व एशिया क्षेत्र कार्यालय और तपेदिक रोको नामक संगठन ने संयुक्त रूप से किया। सम्मेलन में एशिया अफ्रीका देशों के बीस देशों के स्वास्थ्य मंत्रियों ने शिरकत की। साथ ही विश्व स्वास्थ्य संगठन के महानिदेशक और देश के सभी राज्यों के स्वास्थ्य मंत्री ने भी शिरकत की।
सम्मेलन के दौरान इस महामारी से बचने के लिए लोगों ने अपनी अहम राय रखी। इस मौक़े पर भारत के स्वास्थ्य मंत्री जे पी नड्डा ने कहा कि भारत इससे मुक्त होने के लिए प्रतिबद्ध है और इसी वज़ह से बजट में भी टीबी से पीडित मरीज़ों के लिए अलग से प्रावधान रखा गया है।
देश में टीबी के खिलाफ जंग के लिए नए प्लान के तहत मरीज़ों की पहचान कर उन तक दवा से लेकर अन्य ज़रूरी चीज़े पहुंचाना है। साथ ही सभी को इलाज मिले ये भी सुनिश्चित किया गया है। इसके बढ़ते दायरे को रोकने के लिए जागरूकता फैलाने से लेकर टीबी उन्मूलन से जुड़ी सभी इकाईयों को मज़बूत किया जाएगा।
संक्रामक बीमारियों से होने वाली मौत की बात करें तो देश में टीबी से सबसे ज्यादा मौत होती है। 2016 में अठ्ठाईस लाख टीबी के मरीज थे जिसनें चार लाख मरीज की मौत हो गई थी।
