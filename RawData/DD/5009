इराक में सरकार विरोधी हिंसक प्रदर्शन में अब तक 100 लोगों की मौत, मंगलवार को शुरू हुए प्रदर्शन में करीब 4000 लोग हुए हैं घायल. 
इराक के बगदाद और देश के अन्य दक्षिणी शहरों में हुए प्रदर्शनों में मरने वालों की संख्या शनिवार को बढ़कर 100 के करीब हो गई है। बीते पांच दिनों से ये प्रदर्शन से हो रहे हैं। संसद के मानवाधिकार आयोग ने बताया कि बेरोजगारी, खराब सार्वजनिक सेवाएं और राजधानी में बड़े पैमाने पर भ्रष्टाचार के खिलाफ मंगलवार को विरोध प्रदर्शन शुरू हुए थे और इनमें करीब चार हजार लोग घायल हुए हैं।
प्रशासन ने इंटरनेट पर पाबंदी लगा दी है और प्रदर्शनों के दौरान प्रांतों में हुए हताहतों की पुष्टि धीरे-धीरे हो रही है। हालांकि इराक सरकार ने शनिवार को राजधानी बगदाद में दिन का कर्फ्यू हटा लिया लेकिन हिंसक प्रदर्शन की आशंका को देखते हुए प्रमुख चौराहों को जोड़ने वाली सड़कों पर आवाजाही प्रतिबंधित हैं। हिंसक प्रदर्शन शुरू होने बाद से सब्जियों एवं अन्य जरूरी सामान की कीमत दुगुनी हो गयी हैं।
