बच्चों के कल्याण के लिए काम करने वाली संयुक्त राष्ट्र की संस्था यूनिसेफ के मुताबिक नए साल 2020 की पहली तारीख को पूरी दुनिया में 3 लाख 92 हजार बच्चों ने जन्म लिया. इसमें भारत का स्थान पहला है, जहां एक जनवरी को 67 हज़ार 385 बच्चे पैदा हुए. इसके बाद चीन का स्थान है, जहां 46 हज़ार 299 बच्चों ने जन्म लिया. 
यूनिसेफ के आंकड़े बताते हैं कि तीसरे नंबर पर नाइजीरिया है, जहां साल के पहले दिन 26,039 बच्चों ने जन्म लिया. इसके बाद पाकिस्तान (16,787), इंडोनेशिया (13,020), संयुक्त राष्ट्र अमेरिका (10,452), कांगो (10,247) और इथोपिया (8,493) का नाम है.
यूनिसेफ के मुताबिक 2018 में एक महीने के भीतर 25 लाख बच्चों की मौत हो गई थी. इन शिशुओं की मौत के पीछे सेप्सिस और न्यूमोनिया जैसी बीमारियों को वजह बताया गया है.
यूनिसेफ का दावा है कि इन मौतों की रोकथाम के लिए कई प्रयास किए जा रहे हैं. यह भी बताया गया है कि पिछले तीन साल में शिशु मृत्यु दर में काफी गिरावट दर्ज की गई है.
भारत के बारे में यूनिसेफ ने कहा है, यहां 69 हजार बच्चे हर दिन पैदा होते हैं. जन्म का पहला दिन मां और बच्चे दोनों के लिए जोखिम भरा होता है क्योंकि इसी दिन आधी मृत्यु दर दर्ज की जाती है.
यूनिसेफ ने उस बच्चे की भी जानकारी दी है, जो नए साल पर दुनिया में सबसे पहले पैदा हुआ. यह बच्चा फिजी का है, जिसका जन्म 12.10 बजे हुआ.
नितेन्द्र सिंह, संवाददाता
