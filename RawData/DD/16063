केंद्रीय खेल मंत्री कर्नल राज्यवर्धन सिंह राठौर ने दिल्ली में  यमुना चैलेंज ट्रॉफी 2017 के लिए सिक्का उछालकर क्रिकेट टूर्नामेंट का शुभारंभ किया। इस मौके पर भारतीय क्रिकेट टीम के ओपनिंग बेट्समैन शिखर धवन भी मौजूद थे।  
 दिल्ली और यमुना को स्वच्छ बनाए रखने के मकसद से राजधानी के पूर्व दिल्ली खेल परिसर ताहिरपुर में खेल और युवा मामलों के मंत्री कर्नल राज्यवर्धन राठौर ने यमुना चैलेंज ट्रॉफी 2017 के लिए सिक्का उछालकर क्रिकेट टूर्नामेंट की विधिवत शुरूआत की। इस मौके पर उनके साथ क्रिकेटर शिखर धवन और भाजपा के दिल्ली प्रदेश अध्यक्ष मनोज तिवारी भी मौजूद थे। खेल मंत्री कर्नल राज्यवर्धन राठौर ने मैदान में खिलाड़ियों का मनोबल बढाते हुए कहाकि मौजूदा समय में पूरे देश में खेल संस्कृति को बढावा देने की जरूरत है ताकि खेल देश के हर घर तक पहुंचे । खेलमंत्री ने ये भी कहाकि खेल के जरिये व्यक्ति, जीवन के मूल्य को जल्दी सीख सकता है। 
भारतीय क्रिकेट टीम के ओपनिंग बेट्समैन शिखर धवन भी इस टूर्नामेंट की शुरूआत में पिच पर उतरे और भाजपा के दिल्ली प्रदेश अध्यक्ष और सांसद मनोज तिवारी की गेंद पर बल्ला घुमाते हुए शानदार छक्का लगाया। भाजपा की दिल्ली प्रदेश इकाई द्वारा पूरी दिल्ली में आयोजित क्रिकेट के इस महाकुंभ में 280 मंडलों की टीमों के बीच मैच आयोजित किए जायेंगे। करीब एक महीने तक चलने वाले इस क्रिकेट टूर्नामेंट में पौने पांच हजार खिलाड़ी हिस्सा लेंगे।
प्रतियोगिता में विजेता टीम को 5 लाख रूपये और दूसरे स्थान पर आने वाली टीम को 3 लाख रूपये मिलेंगे, तीसरे और चौथे स्थान पर आने वाली टीमों को 60-60 हजार रूपये और पांचवें से आठवें स्थान पर आने वाली टीमों को 50-50 हजार रूपये की नकद ईनामी राशि प्रदान की जाएगी। 
