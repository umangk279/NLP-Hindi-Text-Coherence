प्रधानमंत्री नरेंद्र मोदी बुधवार को मथुरा के दौरे पर जा रहे हैं, जहां वे राष्ट्रीय पशु रोग नियंत्रण कार्यक्रम की शुरुआत करेंगे. इस कार्यक्रम का लक्ष्य किसानों और पशुपालकों की आय के मुख्य स्रोत पशुधन को बीमारियों से संरक्षण प्रदान कर उनकी आय बढ़ाने के प्रयासों में तेज़ी लाना है. प्रधानमंत्री मथुरा में 'स्वच्छता ही सेवा' कार्यक्रम में भी हिस्सा लेंगे. 
किसानों की आय दोगुनी करने के लक्ष्य को हासिल करने की दिशा में राष्ट्रीय पशु रोग नियंत्रण कार्यक्रम एक महत्वपूर्ण पहल है. प्रधानमंत्री नरेंद्र मोदी बुधवार को मथुरा में इस कार्यक्रम की शुरुआत करने जा रहे हैं, जिससे पशुधन में मुंह और खुरों की बीमारियों और ब्रूसलोसिस की रोकथाम के अभियान को तेज़ी दी जाएगी.
साल 2024 तक 50 करोड़ से ज्यादा पशुधन के टीकाकरण के लक्ष्य वाले इस कार्यक्रम के लिए अगले पांच सालों तक 12,652 करोड़ रुपये की पूरी धनराशि केंद्र सरकार की तरफ से दी जाएगी. कार्यक्रम के तहत हर साल 3 करोड़ 60 लाख बछियों के टीकाकरण का लक्ष्य भी रखा गया है, ताकि उन्हें ब्रूसलोसिस से संरक्षित किया जा सके. इस कार्यक्रम के दो प्रमुख उद्देश्य हैं. 2025 तक रोगों का नियंत्रण और 2030 तक इनसे मुक्ति.
प्रधानमंत्री बुधवार को मोदी राष्ट्रीय कृत्रिम गर्भाधान कार्यक्रम की भी शुरुआत करेंगे. इसके साथ-साथ वे देश के सभी 687 ज़िलों के कृषि विज्ञान केंद्रों में टीकाकरण, रोग प्रबंधन, कृत्रिम गर्भाधान और उत्पादकता पर कार्यशालाओं का उद्घाटन भी करेंगे.
मथुरा दौरे के दौरान प्रधानमंत्री स्वच्छता ही सेवा कार्यक्रम में भी हिस्सा लेंगे.
राष्ट्रीय पशु रोग नियंत्रण कार्यक्रम की शुरुआत से देशभर में पशुधन को बीमारियों से बचाने और उनकी सही देखभाल के प्रयास मिशन मोड का रूप ले लेंगे और किसानों की आय बढ़ाने की कोशिशों को नई तेज़ी मिलेगी.
