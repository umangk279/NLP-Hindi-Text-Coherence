सरकार एक भी भ्रष्टाचारी को नहीं छोड़ेगी भले ही उसका पद और कद कुछ भी हो. पीएनबी घोटाले को लेकर केंद्रीय मंत्री और बीजेपी के वरिष्ठ नेता रविशंकर प्रसाद ने कांग्रेस पर पलटवार किया. पीएनबी स्कैम को लेकर कांग्रेस पर निशाना साधते हुए रविशंकर प्रसाद ने कहा कि मोदी सरकार के दौरान एक भी एनपीए (डूबे हुए कर्ज) नहीं हुआ है. 
पीएनबी घोटाले के मसले पर कांग्रेस संसद में हंगामा कर काम नहीं चलने दे रही है, तो बीजेपी ने इस मसले पर कांग्रेस पर जमकर हमला बोला है. बीजेपी नेता और केंद्रीय मंत्री रविशंकर प्रसाद ने कहा कि कांग्रेस पार्टी पिछले 4 वर्षों से भय और भ्रम की राजनीति करती आ रही है. उन्होंने कि मोदी सरकार में एक भी एनपीए नहीं हुआ, जबकि यूपीए सरकार में बैंकों की सही स्थिति सामने नहीं आई. उन्होंने कांग्रेस पर देश के पूरे बैंकिंग सिस्टम को तार-तार करने का आरोप लगाया.
रविशंकर प्रसाद ने कहा कि पी चिदंबरम और राहुल गांधी बताएं कि जिस दिन लोक सभा चुनाव के नतीजे आ रहे थे और कांग्रेस हार गई थी उसी दिन यानि 16 मई, 2014 को आदेश पास कर 80:20 स्कीम के तहत 7 निजी कंपनियों को फायदा क्यों पहुंचाया गया. हालांकि कांग्रेस ने तमाम आरोपों को खारिज कर दिया है.
रविशंकर प्रसाद ने कहा कि उनकी सरकार एक भी भ्रष्टाचारी को नहीं छोड़ेगी भले ही उसका पद और कद कुछ भी हो. इस बीच पीएनबी में घोटाले के आरोपी हीरा व्यापारियों नीरव मोदी और मेहुल चोकसी की कंपनियों के अधिकारियों के खिलाफ सीबीआई की कार्रवाई जारी है. सीबीआई ने रविवार को नीरव मोदी ग्रुप ऑफ कंपनीज के 2 कमर्चारियों और 1 ऑडिटर को गिरफ्तार किया. इसके साथ ही गीतांजलि ग्रुप ऑफ कंपनीज के 1 डायरेक्टर को भी गिरफ्तार किया गया. सोमवार को इन्हें अदालत में पेश किया गया, जहां से इन्हें 17 मार्च तक के लिए पुलिस हिरासत में भेज दिया गया.
इस घोटाले के मुख्य आरोपी नीरव मोदी और मेहुल चोकसी फिलहाल देश से बाहर हैं. प्रवर्तन निदेशालय नीरव मोदी और मेहुल चोकसी पर लगातार कार्रवाई कर रहा है. उनकी चल और अचल संपत्तियों के साथ ही गाड़ियां, हीरे और शेयर जब्त किए थे, जिनकी कुल कीमत करीब 7,500 करोड़ रुपये है. अदालत दोनों के खिलाफ गैर जमानती वारंट भी जारी कर चुकी है.
