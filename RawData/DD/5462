मोदी सरकार के दूसरे कार्यकाल के 100 दिन के दौरान कई बड़े फैसले हुए हैं, तो विकास की रफ्तार को गति प्रदान की गई है. सरकार के अहम फैसले की जानकारी देने के लिए कई केंद्रीय मंत्री इन दिनों तमाम राज्यों के दौरे पर हैं, जहां वो लोगों को मोदी सरकार के कामों की जानकारी दे रहे हैं. 
केंद्र में मोदी सरकार के दूसरे कार्यकाल के 100 दिन पूरे होने पर देशभर में अलग-अलग स्थानों पर केंद्रीय मंत्री प्रेस कॉन्फ्रेंस कर सरकार की उपलब्धियों और योजनाओं के बारे में बता रहे हैं. सभी मंत्रियों ने कहा कि सरकार ने आम लोगों से लेकर किसानों, महिलाओं, युवाओं के लिए एक के बाद एक तेजी से फैसले लिए. मुंबई में सड़क परिवहन मंत्री नितिन गडकरी, देहरादून में मानव संसाधन विकास मंत्री रमेश पोखरियाल निशंक, छत्‍तीसगढ़ की राजधानी रायपुर में सामाजिक न्याय और अधिकारिता मंत्री थावरचन्द गहलोत, यूपी के प्रयागराज में अल्पसंख्यक मामलों के मंत्री मुख्तार अब्बास नकवी ने प्रेस कॉन्फ्रेंस करके उपलब्धियां गिनाईं.
इसके अलावा रांची में अर्जुन मुंडा और हैदराबाद में आरके सिंह ने केंद्र की योजनाओं के बारे में सोमवार को प्रेस वार्ता की. इनके अलावा भी कई केंद्रीय मंत्रियों ने देश के अलग-अलग स्थानों में प्रेस वार्ता कर मोदी सरकार 2.0 की उपलब्धियों को सामने रखा. मंत्रियों ने अपने-अपने विभागों की उपलब्धियों और योजनाओं के साथ ही सरकार की ओर से लिए गए कड़े और बड़े फैसलों की जानकारी दी.
