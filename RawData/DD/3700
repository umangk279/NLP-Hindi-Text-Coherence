ननकाना साहिब पर हमले को लेकर सिख समुदाय के लोगों ने दिल्ली स्थित पाकिस्तान उच्चायोग के बाहर किया प्रदर्शन। भारत ने पवित्र स्थान को नुकसान पहुंचाने की कड़ी निंदा की। पाकिस्तान से सिख समुदाय के लोगों को तुरंत सुरक्षा सुनिश्चित कराने को कहा। 
पाकिस्तान में सिखों के पवित्र धर्मस्थल ननकाना साहिब में भीड़ के हमले के विरोध में सिख गुरुद्वारा प्रबंधक कमिटी और अकाली दल के कार्यकर्ताओं ने ने दिल्ली में पाकिस्तानी दूतावास पर प्रदर्शन किया। प्रदर्शनकारियों ने पाकिस्तान के विरोध में नारे लगाए और सरकार से मामले में अपना विरोध दर्ज कराने की अपील की। प्रदर्शनाकारियों का कहना था कि वे किसी भी सूरत में अपने धार्मिक स्थल पर हमले की घटना को बर्दाश्त नहीं करेंगे। 
इससे पहले भारत ने पाकिस्तान में ननकाना साहेब गुरुद्वारे में हुए हिंसक प्रदर्शन की कड़ी निंदा की है। भारत ने पाकिस्तान सरकार से सिख समुदाय की सुरक्षा सुनिश्चित करने के लिए तत्काल कदम उठाने को भी कहा है।
विदेश मंत्रालय ने कहा कि भारत, ननकाना साहेब गुरुद्वारे में कल हुई घटना को लेकर चिंतित है। मंत्रालय ने कहा कि यह चिंता का विषय है कि अल्पसंख्यक सिख समुदाय को श्रीगुरुनानक देव जी के जन्म स्थान, पवित्र ननकाना साहेब में हिंसा का सामना करना पड़ा। मंत्रालय ने यह भी कहा कि पवित्र गुरुद्वारे के अपमान और अल्पसंख्यक सिख समुदाय के सदस्यों पर हमले में शामिल उपद्रवियों के खिलाफ अवश्य कड़ी कार्रवाई की जानी चाहिए। 
