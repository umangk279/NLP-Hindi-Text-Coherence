भारत और एशियन इंफ्रास्‍ट्रक्‍चर इनवेस्‍टमेंट बैंक ने पचास करोड़ डॉलर की कोविड-19 आपात कार्रवाई और स्‍वास्‍थ्‍य प्रणाली तैयारी परियोजना पर हस्‍ताक्षर किये। 
स्‍वास्‍थ्‍य संबंधी तैयारियों को बेहतर बनाने के लिए भारत और एशियन इंफ्रास्‍ट्रक्‍चर इनवेस्‍टमेंट बैंक ने  50 करोड़ डॉलर की परियोजना पर हस्‍ताक्षर किए हैं। स्‍वास्‍थ्‍य के क्षेत्र में भारत के साथ इस बैंक का यह पहला समझौता है। वित्‍त मंत्रालय ने कहा है कि इस सहयोग से देश के सभी राज्‍यों में संक्रमित लोगों, संक्रमण की आशंका वाले लोगों, चिकित्‍सा और आपातकर्मियों तथा सेवा प्रदाताओं, चिकित्‍सा और जांच केंद्रों तथा राष्‍ट्रीय और पशु स्‍वास्‍थ्‍य केंद्रों की जरूरतें पूरी होंगी।
आर्थिक कार्य विभाग में अपर सचिव समीर कुमार खरे ने बताया कि बैंक की सहायता से सरकार को कोरोना संकट का मुकाबला करने और देश के स्‍वास्‍थ्‍य ढांचे को मजबूत करने में मदद मिलेगी। इससे एकीकृत रोग निगरानी कार्यक्रम को बेहतर बनाना और संक्रामक रोग वाले अस्‍पतालों का जीर्णोद्धार भी संभव होगा।
