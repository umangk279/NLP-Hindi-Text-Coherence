भारतीय अंतरराष्ट्रीय फिल्म पुरस्कार 2018 (आईफा) में ‘ न्यूटन ’ और ‘ हिंदी मीडियम ’ जैसी फिल्मों को पीछे छोड़ते हुए विद्या बालन अभिनीत ‘ तुम्हारी सुलु ’ को सर्वश्रेष्ठ फिल्म के पुरस्कार से नवाजा गया।  
बैंकॉक के सियाम निरामित थिएटर में कल रात आयोजित इस पुरस्कार समारोह को फिल्मकार करण जौहर और अभिनेता रितेश देशमुख ने प्रस्तुत किया। न्यूरोएंडोक्राइन ट्यूमर बीमारी से जूझ रहे अभिनेता इरफान खान को फिल्म ‘ हिंदी मीडियम ’ में उनकी अदाकारी के लिए सर्वश्रेष्ठ अभिनेता के पुरस्कार से नवाजा गया। ‘ हिंदी मीडियम ’ में उन्होंने एक ऐसे पिता की भूमिका निभाई थी जो दिल्ली में अंग्रेजी माध्यम के एक विद्यालय में अपनी बेटी का दाखिला कराने के लिए हर संभव प्रयास करता है। 
फिल्म ‘ हैदर ’ की उनकी सह - कलाकार श्रद्धा कपूर ने उनकी ओर से यह पुरस्कार स्वीकार किया। सर्वश्रेष्ठ अभिनेता की श्रेणी में रणबीर कपूर को ‘ जग्गा जासूस ’ , आदिल हुसैन को ‘ मुक्ति भवन ’, राजकुमार राव को ‘ न्यूटन ’ और अक्षय कुमार को ‘ टॉयलेट - एक प्रेम कथा ’ के लिए नामित किया गया था। 
श्रीदेवी को उनकी फिल्म ‘ मॉम ’ के लिए मरणोपरांत सर्वश्रेष्ठ अदाकारा का पुरस्कार दिया गया। उनके पति एवं निर्देशक बोनी कपूर ने उनकी ओर से पुरस्कार स्वीकार किया। इस श्रेणी में उनके अलावा विद्या बालन को ‘ तुम्हारी सुलु ’ , आलिया भट्ट को ‘ बद्रीनाथ की दुल्हनिया ’, जायरा वसीम को ‘ सीक्रेट सुपरस्टार ’ और भूमि पेडनेकर को ‘ शुभ मंगल सावधान ’ के लिए नामित किया गया था। 
‘ हिंदी मीडियम ’ के लिए साकेत चौधरी को सर्वश्रेष्ठ निर्देशक का पुरस्कार भी दिया गया। इस श्रेणी में उनका मुकाबला फिल्म ‘ बरेली की बर्फी ’ की निर्देशक अश्विनी अय्यर तिवारी , ‘ जग्गा जासूस ’ के अनुराग बासु , ‘ न्यूटन ’ के अमित वी मासूरकर और ‘ तुम्हारी सुलु ’ के सुरेश त्रिवेणी के साथ था। 
‘ सीक्रेट सुपरस्टार ’ के लिए अदाकारा मेहेर विज को सर्वश्रेष्ठ सह - कलाकार (महिला) और नवाजुद्दीन सिद्दीकी को ‘ मॉम ’ के लिए सर्वक्ष्रेष्ठ सह - कलाकार (पुरुष) का पुरस्कार दिया गया। नवाजुद्दीन सिद्दीकी को यह पुरस्कार रेखा ने दिया , पुरस्कार लेते समय अभिनेता श्रीदेवी को याद कर भावुक हो गए। इस साल फरवरी में श्रीदेवी का असमय निधन हो गया था। ऑस्कर में भारत की ओर से आधिकारिक तौर पर नामित की गई ‘ न्यूटन ’ को सर्वश्रेष्ठ पटकथा का पुरस्कार भी मिला। 
अरिजीत सिंह को फिल्म ‘ जब हैरी मेट सेजल ’ के गीत ‘ हवाएं ’ के लिए सर्वश्रेष्ठ पार्श्वगायक और मेघना मिश्रा को ‘ सीक्रेट सुपरस्टार ’ के गीत ‘ मैं कौन हूं ’ के लिए सर्वश्रेष्ठ पार्श्वगायिका के पुरस्कार से नवाजा गया। फिल्म ‘ बद्रीनाथ की दुल्हनिया ’ के लिए अमाल मलिक , तनिष्क बागची और अखिल सचदेवा की तिकड़ी को सर्वश्रेष्ठ संगीतकार का पुरस्कार मिला। बॉलीवुड ने इस खास मौके पर श्रीदेवी , विनोद खन्ना और शशि कपूर को श्रद्धांजलि दी। इस साल अभिनेता अनुपम खेर को बॉलीवुड में उनके योगदान के लिए ‘ आउटस्टैंडिंग अचीवमेंट अवार्ड ’ से नवाजा गया। खेर ने 500 से अधिक फिल्मों में अभिनय किया है।
