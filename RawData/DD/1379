प्रधानमंत्री नरेन्‍द्र मोदी ने देश में कोविड-19 महामारी से निपटने की तैयारियों पर वरिष्‍ठ मंत्रियों और अधिकारियों के साथ विस्‍तृत समीक्षा बैठक की। बैठक में महामारी से निपटने की राष्‍ट्रीय स्‍तर पर तैयारियों की समीक्षा की गई और विभिन्‍न राज्‍यों तथा दिल्‍ली समेत केंद्र-शासित प्रदेशों की स्थित‍ि का आकलन किया गया। बैठक में गृहमंत्री, स्‍वास्‍थ्‍य मंत्री, प्रधानमंत्री के प्रधान सचिव, कैबिनेट सचिव, स्‍वास्‍थ्‍य सचिव, भारतीय आयुर्विज्ञान अनुसंधान परिषद के महानिदेशक और अधिकार-प्राप्‍त समूहों के अधिकारियों ने भाग लिया। 
नीति आयोग के सदस्‍यों और चिकित्‍सा आपात प्रबंधन योजना के अधिकार-प्राप्‍त समूह के संयोजक डॉक्‍टर विनोद पॉल ने बैठक में मौजूदा स्थिति और मध्‍यम काल में कोविड-19 के संक्रमण के परिदृश्‍य की संभावित  स्थिति की विस्‍तृत प्रस्‍तुति पेश की। सदस्‍यों ने कहा कि कोरोना संक्रमण के दो-तिहाई मामले केवल पांच राज्‍यों में हैं। बड़े शहरों की चुनौतियों को देखते हुए अस्‍पतालों में बिस्‍तर बढाने और प्रभावी इलाज उपलब्‍ध कराने पर भी चर्चा की गई।
प्रधानमंत्री ने शहर और जिलावार अस्‍पतालों और आइसोलेशन बिस्‍तरों की आवश्‍यकता पर अधिकार-प्राप्‍त समूह की सिफारिशों को संज्ञान में लिया। उन्‍होंने इस संबंध में स्‍वास्‍थ्‍य मंत्रालय के अधिकारियों को राज्‍यों और केंद्र-शासित क्षेत्रों के साथ सलाह-मशविरा करके आपात योजना बनाने के निर्देश दिए। श्री मोदी ने मॉनसून को देखते हुए उचित तैयारियां सुनिश्चित करने को कहा।
बैठक में दिल्‍ली में कोविड-19 महामारी की मौजूदा स्थिति और संभावित परिदृश्‍य पर भी चर्चा की गई और अगले दो महीने के बारे में विचार-विमर्श किया गया। प्रधानमंत्री ने सुझाव दिया कि दिल्‍ली में कोविड-19 के संक्रमण के बढ़ते मामलों से निपटने के लिए एक व्‍यापक और समन्वित योजना बनाई जानी चाहिए।  प्रधानमंत्री ने कोविड-19 महामारी को सफलतापूर्वक नियंत्रित करने के लिए कई राज्‍यों और जिलों के उल्‍लेखनीय कार्यों की सराहना भी की।
