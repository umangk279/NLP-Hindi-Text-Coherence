देश में कोरोना वायरस से संक्रमित लोगों की संख्या 50 तक पहुंच गई है. स्वास्थ्य़ मंत्री डॉ हर्षवर्धन ने प्रभावित राज्यों के स्वास्थ्य मंत्रियों के साथ फोन पर बात की. बातचीत में तैयारियों का जायजा लिया गया और राज्यों को जागरूकता अभियान चलाने को कहा गया है. स्वास्थ्य मंत्री ने कहा कि हालात नियंत्रण में हैं और पूरी तैयारी की गई है. 
देश में कोरोना के बढ़ते मामलों को देखते हुए केंद्र सरकार पूरी तरह से अलर्ट है और बैठकों का दौर जारी है. स्थिति से निपटने के उपायों की समीक्षा के लिए स्वास्थ्य़ मंत्री डॉ हर्षवर्धन ने प्रभावित राज्यों के स्वास्थ्य मंत्रियों के साथ फोन पर बात की. बातचीत में तैयारियों का जायजा लिया गया और राज्यों को जागरूकता अभियान चलाने को कहा गया है. स्वास्थ्य मंत्री ने कहा कि हालात नियंत्रण में हैं और पूरी तैयारी की गई है.
देश में कोरोना वायरस के नए मामले सामने आने के बाद संक्रमित लोगों की कुल संख्या 50 को पार कर गई है.
इस बीच केरल के मुख्यमंत्री पिनराई विजयन ने कहा है कि राज्य में कोरोना वायरस के 6 नए मामले सामने आए हैं और उन्हें मिलाकर राज्य में कुल संक्रमित लोगों की संख्या बढ़कर 12 हो गई है. विजयन ने हालात से निपटने के लिए मंत्रिमंडल की एक विशेष बैठक भी की. उन्होंने कहा कि राज्य में कुल 1,116 लोगों को निगरानी में रखा गया है और 149 लोग विभिन्न अस्पतालों में हैं. केरल में 31 मार्च तक सिनेमा हाल भी बंद कर दिए गए हैं.
कर्नाटक में कोरोना वायरस के 3 नए मामलों की पुष्टि हुई है, जिसके बाद राज्य में संक्रमित लोगों की संख्या बढ़कर 4 हो गई है. मरीजों और उनके परिवार के सदस्यों को अलग रखा गया है.
मणिपुर के मुख्यमंत्री एन बिरेन सिंह ने कोरोना वायरस के फैलने के संभावित खतरे को देखते हुए म्यांमार के साथ अंतरराष्ट्रीय बॉर्डर को अगले आदेश तक मोरेह में गेट नंबर-1 और 2 सहित बंद कर दिया है.
उधर ईरान में कोरोना वायरस का खतरा बढ़ने के बाद भारत ने वहां से अपने लोगों को निकालने का अभियान तेज कर दिया है. भारतीय वायुसेना का एक सैन्य परिवहन विमान कोरोना वायरस प्रभावित ईरान से 58 भारतीय नागरिकों को लेकर मंगलवार को वापस लौटा. विमान सी-17 ग्लोबमास्टर को सोमवार की शाम तेहरान भेजा गया था. ईरान में लगभग दो हजार भारतीय रह रहे हैं. ईरान में पिछले कुछ दिनों में कोरोना वायरस के मामलों की संख्या में वृद्धि देखी गई है.
विदेश मंत्री एस जयशंकर ने ट्वीट किया, ‘आईएएफ का विमान उतरा है. मिशन पूरा हुआ.’
गाजियाबाद में हिंडन एयरबेस पर विमान उतरा जहां से यात्रियों को एक चिकित्सा केंद्र ले जाया गया और इनके खून के सैंपल लिए गए. इन सभी को आइसोलेशन सेंटर में 14 दिन रखा जाएगा, जिसके बाद उन्हें घर भेजा जाएगा. 14 दिन डॉक्टरों की टीम इन पर निगरानी रखेगी.
पिछले दो सप्ताह में सी-17 ग्लोबमास्टर द्वारा इस तरह का यह दूसरा अभियान है. भारतीय वायुसेना के विमान से 27 फरवरी को 76 भारतीय नागरिकों और 36 विदेशियों को चीनी शहर वुहान से वापस लाया गया था.
फिलहाल सरकार हर तरह से सतर्क है और हालात से निपटने की पूरी तैयारी है.
