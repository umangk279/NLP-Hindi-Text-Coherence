शुरूआती कारोबार में भारी गिरावट के बाद शेयर बाज़ार ने की वापसी। सेबी के मुताबिक़ भारतीय बाज़ार में दूसरे के मुकाबले हुआ है कम नुकसान। ज़रुरत पड़ने पर उठाए जाएंगे उचित कदम। 
कोरोनावायरस की वजह से लगातार दूसरे दिन भी शेयर बाजार में गिरावट देखने को मिली। आज सेंसेक्स में लोअर सर्किट लग गया था। जिसकी वजह से निफ्टी में ट्रेडिंग को कारोबारी सत्र के दौरान 45 मिनट के लिए रोका गया था। हालांकि अब बाजार एक बार फिर खुल गया है।
आज सेंसेक्स 2,225 अंक यानी 6.79 फीसदी की ढलान के साथ 30 हजार 500 के स्तर पर खुला। इसी तरह निफ्टी 699 अंक यानी 7.29 फीसदी की गिरावट के साथ 8,890 के स्तर पर खुला। 
शेयर बाजार में जब 10 फीसदी या उससे अधिक की गिरावट आती है, तो उसमें लोअर सर्किट लग जाता है और ट्रेडिंग कुछ देर के लिए रोक दी जाती है। फिलहाल बाजार में लगातार उतार-चढ़ाव का दौर जारी है।
शेयर बाजार की गिरावट पर वित्त मंत्रालय में मुख्य आर्थिक सलाहकार ने कहा है कि ये वैश्विक कारणों और कोरोना वायरस से पैदा हुए डर की वजह से हुआ है। देश में अर्थव्यवस्था की बुनियाद मजबूत है और सकारात्मक संकेत मिलने शुरु हो गए हैं। 
 
