प्रधानमंत्री नरेंद्र मोदी ने रायबरेली की रैली के दौरान रक्षा सौदों को लेकर उनकी सरकार पर हो रहे हमलों का जवाब बड़े ही सधे अंदाज में दिया. उन्होंने कांग्रेस पर आरोप लगाया कि वह व्‍यक्तिगत लाभ के लिए झूठी बातें फैला रही है और देश को कमज़ोर करने वाली ताकतों के साथ खड़ी है. 
प्रधानमंत्री नरेंद्र मोदी ने रक्षा सौदों पर कांग्रेस की जमकर खबर ली. उन्होंने याद दिलाया कि सैनिकों की रक्षा करने वाली बुलेटप्रूफ जैकेट की खरीदी भी कांग्रेस सरकार ने नहीं की. 2009 से 2014 तक मामला अटका ही रहा. प्रधानमंत्री ने कहा कि 2016 में 50 हजार बुलेटप्रूफ जैकेट खरीदे जा चुके हैं, जबकि 1 लाख 86 हजार बुलेटप्रूफ जैकेट का ऑर्डर दिया जा चुका है. उन्होंने कहा कि केंद्र में अब ज़िम्मेदार सरकार है, जो सैनिकों के साथ-साथ उनके परिवार वालों के प्रति भी जवाबदेह है.
वन रैंक वन पेंशन के मुद्दे को दशकों तक लटकाए रहने पर भी प्रधानमंत्री ने कांग्रेस सरकार को जमकर घेरा. उन्होंने कहा कि सिर्फ 500 करोड़ के मुद्दे को कांग्रेस ने लटकाए रखा, जबकि भाजपा सरकार ने इसे लागू ही नहीं बल्कि सफलतापूर्वक भुगतान भी किया है. प्रधानमंत्री ने विश्वास दिलाया कि अब रक्षा मामलों में पूरी पारदर्शी प्रक्रिया अपनाई जाती है और हर क्षेत्र में सेना को मज़बूत किया जा रहा है. कांग्रेस के दुष्प्रचार, भ्रष्टाचार और रक्षा मामलों पर राजनीति को उजागर करते हुए प्रधानमंत्री ने कहा कि उनके लिए दल से बड़ा देश है और यही उनका मंत्र भी है.
किसानों से झूठे वायदे करने का पीएम ने कांग्रेस पर लगाया आरोप
प्रधानमंत्री नरेंद्र मोदी ने रायबरेली में जवानों के मुद्दे पर कांग्रेस को तो घेरा ही साथ ही उन्होंने किसानों के साथ झूठे वादे और स्वामीनाथन कमेटी की रिपोर्ट को 10 सालों तक लागू नहीं करने के आरोप भी लगाए. उन्होंने कहा कि भाजपा की केंद्र सरकार ने न्यूनतम समर्थन मूल्य में वृद्धि कर इसे लागू किया है. साथ ही किसानों को फसल बीमा का 33 हज़ार करोड़ का दावा निपटाया गया है. प्रधानमंत्री ने कहा कि आज भी कांग्रेस किसानों के साथ राजनीति ही कर रही है.
