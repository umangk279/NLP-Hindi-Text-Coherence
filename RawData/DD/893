कारगिल विजय दिवस की 21वीं वर्षगांठ पर पूरा देश भारत के वीर सपूतों के अदम्य साहस और कुर्बानी को याद कर रहा है। 1999 में भारतीय सैनिकों ने अदम्य साहस के दम पर पाकिस्तानी सेना को शिकस्त दी थी।  
कारगिल युद्ध भारत और पाकिस्तान के बीच मई से जुलाई 1999 के बीच लद्दाख में कारगिल की चोटियों पर लड़ा गया था। 21 साल पहले भारतीय सेना ने करीब 18 हजार फुट से ज्यादा ऊंची चोटियों पर बैठे दुश्मनों को मार भगाया था। कारगिल युद्ध में भारत ने 527 वीर योद्धाओं को खोया।वहीं 1300 से ज्यादा सैनिक गंभीर रूप से घायल हुए। पाकिस्तान के 700 सैनिक अधिकृत रूप से इस युद्ध में मारे गए और 240 सैनिक युद्ध छोड़कर भाग गए।
ऑपरेशन विजय' की 21वीं वर्षगांठ के अवसर पर आज देश भारतीय सेना के शौर्य को नमन कर रहा है।
रक्षा मंत्री राजनाथ सिंह ने भी कारगिल विजय की 21वीं वर्षगांठ पर देश के वीर सैनिकों को सलाम किया है। रक्षा मंत्री ने कहा कि देश के बहादुर सैनिकों ने हाल के इतिहास में दुनिया की सबसे चुनौतीपूर्ण परिस्थितियों में दुश्मन का मुकाबला किया। रक्षा मंत्री ने उनका भी आभार जताया जो युद्ध में अक्षम होने के बावजूद, अपने तरीके से देश की सेवा करते रहे हैं। रक्षा मंत्री ने कहा कि कारगिल विजय दिवस वास्तव में उत्कृष्ट सैन्य सेवा, अनुकरणीय वीरता और बलिदान की भारत की गौरवशाली परंपरा का उत्सव है। हमारे सशस्त्र बलों के अटूट साहस और देशभक्ति ने सुनिश्चित किया है कि भारत सुरक्षित है।
कारगिल विजय की 21वीं वर्षगांठ के अवसर पर गृहमंत्री अमित शाह ने ट्वीट कर कहा कि करगिल विजय दिवस भारत के स्वाभिमान, अद्भुत पराक्रम और दृढ़ नेतृत्व का प्रतीक है। गृहमंत्री ने देश के उन शूरवीरों को नमन किया जिन्होंने अपने अदम्य साहस से करगिल की दुर्गम पहाड़ियों से दुश्मन को खदेड़ कर वहाँ फिर से तिरंगा लहराया। अपने संदेश में गृहमंत्री ने कहा कि मातृभूमि की रक्षा के लिए समर्पित भारत के वीरों पर देश को गर्व है।
वहीं, सूचना एवं प्रसारण मंत्री प्रकाश जावडेकर ने ट्विटर पर दिए अपने संदेश में कहा कि ऑपरेशन विजय के तहत देश के वीर सपूतों ने अपनी जान की बाजी लगाकर कारगिल युद्ध में पाकिस्तान पर विजय हासिल की। सूचना एवं प्रसारण मंत्री ने राष्ट्र को सुरक्षित रखने के लिए अपना जीवन लगाने वाले सभी जवानों को श्रद्धांजलि दी।
