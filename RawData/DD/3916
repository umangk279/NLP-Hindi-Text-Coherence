साहित्य अकादेमी ने बुधवार को 23 भाषाओं में अपने वार्षिक साहित्य अकादेमी पुरस्कार-2019 की घोषणा की. 
कांग्रेस सांसद और पूर्व केंद्रीय मंत्री शशि थरूर को उनकी अंग्रेजी में लिखी गई किताब 'An Era of Darkness' के लिए यह पुरस्कार मिला है. ब्रिटिश काल पर लिखी गई यह किताब 2016 में रिलीज हुई थी. हिंदी में नंदकिशोर आचार्य को उनकी कविता 'छीलते हुए अपने को' के लिए यह पुरस्कार मिला है. इनके अलावा उर्दू के लिए प्रो. शाफे किदवई और पंजाबी भाषा के लिए किरपाल कजाक समेत 23 भारतीय भाषाओं के रचनाकारों को यह प्रतिष्ठित पुरस्कार देने का एलान किया गया है.
गौरतलब है कि साहित्य अकादमी पुरस्कार देश का एक बड़ा साहित्यिक सम्मान है, जो साहित्य अकादमी प्रतिवर्ष भारत की अपने द्वारा मान्यता प्राप्त प्रमुख भाषाओं में से प्रत्येक में प्रकाशित सबसे अच्छी साहित्यिक कृति और रचना को पुरस्कार प्रदान करती है. पहली बार ये पुरस्कार सन 1955 में दिए गए थे.
