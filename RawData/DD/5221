पाकिस्तान ने बालाकोट में अपने आतंकवादी शिविरों को फिर से सक्रिय कर दिया है. चेन्नई में एक प्रेस कॉन्फ्रेंस के दौरान सेना प्रमुख जनरल बिपिन रावत से पाकिस्तान में आतंकवादी ठिकानों से जुड़े सवाल पर उन्होंने ये बात कही. 
सेना प्रमुख ने एक सवाल के जवाब में ये भी कहा कि कश्मीर घाटी में आम लोगों के बीच संपर्क पूरी तरह से कायम है. अगर संपर्क टूटा है तो आतंकवादी और पाकिस्तान में बैठे उनके आकाओं के बीच संपर्क टूटा है.
सेना प्रमुख जनरल रावत ने कहा कि करीब 500 आतंकवादी जम्‍मू-कश्‍मीर में घुसपैठ की फिराक में हैं. लेकिन सेना पूरी तरह से सीमा पर चौकस और सजग है. सेना प्रमुख ने कहा कि पाकिस्तान आतंकवादियों की घुसपैठ के लिए सीजफायर का उल्लंघन करता है. लेकिन सेना इससे निपटना जानती है.
