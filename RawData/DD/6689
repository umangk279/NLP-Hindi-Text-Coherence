पाकिस्तान के सिंध प्रांत में एक यात्री ट्रेन के खड़ी मालगाड़ी से टकरा जाने से कम से कम तीन लोगों की मौत हो गई और कई अन्य घायल हो गए। पाकिस्तानी अधिकारियों के मुताबिक हादसे में जिन्ना एक्सप्रेस के चालक और उसके दो सहायकों की मौत हो गई जबकि घायलों को यहां एक अस्पताल में भर्ती कराया गया है। 
  मलबे के कारण रेल यातायात कुछ घंटों के लिये बाधित रहा जिसकी वजह से हैदराबाद और कोटरी रेलवे स्टेशन पर यात्री काफी देर तक फंसे रहे। एक वरिष्ठ अधिकारी के अनुसार पाकिस्तान के बंदरगाह शहर कराची से आ रही ट्रेन लाहौर जा रही थी जो पीछे से खड़ी मालगाड़ी में जा घुसी। अधिकारी ने बताया कि टक्कर के कारण कोयला लेकर यूसुफवाला जा रही मालगाड़ी के तीन डिब्बे पटरी से उतर गए।
