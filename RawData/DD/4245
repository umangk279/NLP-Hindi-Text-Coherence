लोक सभा में आज एसपीजी कानून में संशोधन विधेयक को मंजूरी मिल गई। विशेष सुरक्षा समूह कानून में संशोधन को जरूरी बताते हुए गृह मंत्री अमित शाह ने सदन में कहा कि एसपीजी अधिनियम संशोधन विधेयक लाने का मकसद एसपीजी को और प्रभावी बनाना और कानून के मूल उद्देश्य को बहाल करना है। गृह मंत्री ने कहा कि पहले भी सरकारों ने कई बार कानून में संशोधन किया है। 
गृहमंत्री अमित शाह ने आज लोकसभा में गांधी परिवार की सुरक्षा हटाए जाने के मुद्दे पर विपक्ष के आरोपों का सिलसिलेवार जवाब देते हुए साफ कहा कि गांधी परिवार की सुरक्षा हटाई नहीं गई है लेकिन उसमें बदलाव किया गया है और उन्हें पुख्ता सुरक्षा मुहैया कराई गई है। अमित शाह ने इस मुद्दे पर राजनीति करने के लिए विपक्ष को आड़े हाथों लिया और कहा कि इससे पहले भी कई बार पूर्व प्रधानमंत्रियों और उनके परिवार की सुरक्षा हटाई गई है लेकिन इस मुद्दे पर कभी भी राजनीति नहीं हुई है। इस मुद्दे पर चर्चा के साथ ही लोकसभा ने आज स्पेशल प्रोक्टेशन ग्रुप से जुड़े कानून में संशोधन का विधेयक पारित कर दिया। उधर राज्यसभा में आज देश के आर्थिक हालात पर जोरदार चर्चा हुई।
बुधवार को संसद के दोनो सदनों में सुचारू रूप से कामकाज चला। दोनों सदनों में अहम सवालों के जबाब दिये गये साथ ही शून्यकाल के दौरान सदस्यों ने जरुरी मुददों को सदन में उठाया। लोकसभा में दोपहर बाद स्पेशल प्रोटेक्शन ग्रुप कानून में संशोधन से जुड़ा बिल चर्चा के बाद पारित किया गया। इस बिल में एसपीजी की सुरक्षा  प्रधानमंत्री और उनके साथ आवास में ही रहने वाले परिवारजनों को मुहैया कराने का प्रावधान है। पूर्व प्रधानमंत्री और उनके आवास पर साथ में रहनेवाले परिवारजनों को पद छोड़ने के बाद 5 साल की अवधि तक एसपीजी की सुरक्षा हासिल होगी। चर्चा का जवाब देते हुए गृहमंत्री ने अमित शाह ने साफ कहा कि गांधी परिवार की सुरक्षा हटाई नहीं गयी है, सुरक्षा बदली गयी है। उन्हें पुख्ता सुरक्षा मिली है।
अमित शाह ने कहा कि इससे पहले भी कई पूर्व प्रधानमंत्रियों और उनके परिवारों की सुरक्षा हटी है तब किसी ने मुद्दा नहीं बनाया लेकिन इस बार परिवार के नाम पर इसे मुद्दा बनाया जा रहा है जबकि इसी परिवार के लोग कई बार बिना एसपीजी को बताए यात्रा करते हैं। 
