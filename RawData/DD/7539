आपने कभी न कभी छोटी छोटी डिबिया में बंद मीठी गोलियां को जरूर चखा होगा जो जीभ पर थोड़ी अल्कोहल का स्वाद देती है, डॉक्टर को कहते सुना होगा, दो तीन बूंद दवा हर दूसरे घंटे पर लेना है या 10 बूंद दवा आधे कप पानी के साथ दिन में दो बार याद से ले लीजियेगा, कुछ दिन नियमित सेवन के पश्चात आपका मर्ज़ ग़ायब।  
हम बात कर रहे हैं होमियोपैथी चिकित्सा पद्धति की जो कमोबेश हर तरह के रोगों को जड़ से समाप्त करने की क्षमता रखती है। जरूरत है सिर्फ़ विश्वास की और  मर्ज़ को भांपने वाले दक्ष चिकित्सकों की, चूंकि यह पद्धति ‘समः समम् समयते’ अर्थात similia similibus Curentur( सिमलिया सिमलीबस क्यूरैंचर)' सिद्धांत पर कार्य करती है ,जिसका मतलब है कि "जहर को जहर मारता है " अर्थात् लक्षणों की समानता के आधार पर कार्य करती है। अत: एक ही रोग होने पर भी दो भिन्न व्यक्तियों के लक्षणों के आधार पर दोनों के लिए भिन्न-भिन्न औषधियां भी दी जाती हैं।
अत्यधिक महंगी स्वास्थ्य सुविधाएं, महंगा  उपचार और पैथोलोजिकल टेस्ट के साथ डॉक्टर की फीस जो आम आदमी की पहुंच से बाहर होती जा रहा है, ऐसे में डॉ हनीमैन को श्रेय देना होगा कि उन्होंने वर्षों पहले आमजन के लिए एक बेहतरीन वैकल्पिक चिकित्सा की खोज की जिसे निम्न आय वाले व्यक्ति से उच्च आय व्यक्ति आसानी से वहन कर सके। डॉ. हैनेमैन ने होम्योपैथी की खोज करके 'आर्गेनान ऑफ मेडिसन, जो कि डॉक्टर हैनेमैन की अनमोल रचना है। आज विश्व होम्योपैथी दिवस है,जिसे महान जर्मन चिकित्सक व होम्योपैथी के संस्थापक डॉ सैमुअल हनीमैन  (1755-1843) की जयंती के रूप में  वैश्विक स्तर पर मनाया जाता है।
इस चिकित्सा पद्धति में रोग से उत्पन्न शारीरिक और मानसिक लक्षणों के आधार पर ही दवा दी जाती है, यानी बीमारी के आधार पर नहीं, बल्कि रोगी के तन-मन के हालात को देखते हुए चिकित्सा की जाती है। इस विधा के विशेषज्ञ रोगों के प्रति खासे संवेदनशील होते है ,वे मरीज़ों की एक एक बात को बहुत चौकन्ने तरीके से सुनते हैं और दवा देते है। मसलन "बुखार के साथ सिर दाएं तरफ दर्द कर रहा है " के लिए अलग दवा और "सिर बायीं ओर दर्द " के लिए दूसरी दवा दी जाती है। यानी जितनी तरह की परेशानी उतने तरह की दवा। आधुनिक चिकित्सा पद्धति में जो उच्च क्षमता वाली एंटीबायोटिक,एन्टी वायरल दवा दी जाती है, इससे मर्ज़ में फौरी राहत तो मिलती है लेकिन शरीर का प्रतिरक्षा तंत्र इम्यून सिस्टम  के साथ साथ लिवर और किडनी जैसे महत्वपूर्ण अंग  बुरी तरह से प्रभावित होता है,वहीं सामान्यतया होमियोपैथ में इस तरह की कोई समस्या देखने को नहीं मिलती।
 
 
यक़ीन नहीं होगा,पर यही सच्चाई है,और इस पद्धति की ख़ूबसूरती भी। होमियोपैथी में मर्ज को पहले बाहर निकाल कर फिर जड़ से समाप्त किया जाता है। भारत मे चिकित्सा की यह  विधा खासी लोकप्रिय है। भारत को होमियोपैथी की राजधानी कहा जाता है। भारत सरकार इसे प्रोत्साहित और जनसामान्य बनाने के उद्देश्य से अपनी इसे आयुष चिकित्सा पद्धतियों में शामिल किया  है। केंद्रीय होम्योपैथी परिषद की एक  रिपोर्ट के मुताबिक देश मे हर पांचवा रोगी होम्योपैथी में इलाज करा रहा है. अगर आपातकालीन परिस्थितियों को छोड़ दें तो करीब अस्सी फीसद से अधिक रोगों के इलाज के लिए होम्योपैथी एक अत्यधिक कारगर और प्रभावी चिकित्सा प्रणाली है.इसमे मरीज़ों और चिकित्सकों को एक दूसरे पर भरोसा रखने की अत्यधिक दरकार होती है। अधिकतर मरीज़ बहुत जल्द परेशान हो जाते हैं और दवा बीच मे छोड़ देते है,जिससे बचना चाहिए। किसी अन्य चिकित्सा के मुकाबले होम्योपैथी चिकित्सा कम खर्चीली, अत्यधिक सुरक्षित, सरल एवं प्रमाणिक अंतरराष्ट्रीय चिकित्सा पद्धति है.इसे बढ़ावा देने के लिए केंद्र व राज्य सरकारें तेजी से कार्य कर रही हैं।
दुनिया के सैकड़ों देशों में होम्योपैथिक चिकित्सा को अपनाया जा रहा है यूरोप के कई देश खास कर जर्मनी में तो इसकी लोकप्रियता अत्यधिक  है। भारत में इसका क्रेज़ पहले भी रहा था पर अब एलोपैथिक दवाओं के साइड इफ़ेक्ट के होने की बढ़ती घटनाओं के बाद इस पद्धति का काफी तेजी से विकास हुआ है. संचारी और गैर संचारी रोगों में भी यह खासी प्रभावी है। होम्योपैथी महामारियों जैसे स्वाइन फ्लू, डेंगू, खसरा, चिकन पॉक्स, माक्स, कॉलरा, मलेरिया, दिमागी बुखार जैसे बदले मौसम जनित खतरनाक रोगों से बचाव में बेहद भरोसेमन्द, प्रभावी और कारगर है. होम्योपैथ में इलाज बीमारी के लक्ष्ण को ध्यान में रखकर किया जाता है। रोग लक्षण एवं औषधि लक्षण में जितनी अधिक समानता होगी, रोगी के स्वस्थ होने की संभावना भी उतनी ज्यादा होगी।
होम्योपैथी दवाओं का सेवन कुछ अंगरेजी दवाओं के साथ भी किया जा सकता है। यदि इन दवाइयों को धूप, धूल, धुंआ, तेज गंध व केमिकल्स से बचाकर रखा जाये तो यह दवा वर्षों तक चलती रहेंगी. इन दवाओं का कोई साइड इफेक्ट नहीं होता यह पूरी तरह सुरक्षित होती हैं। इन दवाओं से कोई विशेष परहेज नहीं होता, दवा को लेने के आधा घंटा पहले और आधा घंटा बाद तक कुछ खाना-पीना नहीं चाहिए। इसकी लोकप्रियता से अभिभूत माननीय उपराष्ट्रपति एम वेंकैया नायडू  गत वर्ष होमियोपैथी से जुड़े एक सम्मलेन में बोलते हुए  कहा कि "होम्योपैथी का उपचार सबसे सरल, सस्ता और लोकप्रिय है। साथ ही उन्होंने कहा कि इस पद्धति का उपचार मिशन है, कमीशन नहीं। उन्होंने कहा कि देश भर में 2 लाख 80 हजार से ज्यादा पंजीकृत होम्योपैथ डॉक्टर हैं। ऐसा माना जाता है कि डॉक्टर इसमें पैसे कमाने के लिए नहीं आते बल्कि मिशन के तहत काम करने के लिए आते हैं।
भारत मे इसकी लोकप्रियता अंदाज़ा इसी आंकड़े से लगाया जा सकता है जहाँ देश क़रीब 3 लाख पंजीकृत होम्योपैथी चिकित्सक चिकित्सा कार्य कर रहे है लगभग 10 हजार सरकारी होम्योपैथिक डिस्पेंसरियाँ 300 से अधिक होम्योपैथिक चिकित्सालय, लगभग 200 मेडिकल कालेज एवं 600 से अधिक दवा निर्माण इकाइयाँ स्थापित है तथा लगभग 13000 से अधिक छात्र प्रतिवर्ष होम्योपैथी कालेजों में प्रवेश लेते है। देश में वैकल्पिक उपचार के तौर पर होम्योपैथी पद्धति उभर रही है। "लोगों को इस पद्धति के प्रति जागरूक करने की जरूरत है एवं इसमें ज्यादा से ज्यादा शोध करने की आवश्यकता है। होम्योपैथिक चिकित्सा पद्धति में नैनो और बायो टेक्नोलॉजी जैसे नवीनतम तकनीकों के इस्तेमाल पर शोध सही दिशा में उठाया गया एक बेहतर कदम है। यह चिकित्सा पद्धति के लिए भविष्य में वरदान साबित होगा।
केंद्रीय होम्योपैथी अनुसंधान संस्थान नोएडा  के मुताबिक किसी भी बीमारियों को जड़ से खत्म करने के लिए वर्तमान में  होम्योपैथी का इलाज सबसे कारगर और प्रमाणिक माना जाता है। खासकर मौसमी बीमारियां (सरदर्द, बुखार, डेंगू , चिकनगुनिया, पेट दर्द) में होम्योपैथी की दवाएं जल्द असर करती हैं। उनके मुताबिक पथरी, एलर्जी , अस्थमा, त्वचा संबंधी और बालों संबन्धित रोग का उपचार इस पद्धति में बड़ी सरलता से किया जा सकता है। इसके अतिरिक्त होम्योपैथी की दवा गंभीर बीमारियों को भी नियंत्रित करने के लिए लाभदायक है। ऐसा देखा गया है क्रॉनिक बीमारियों को दूर करने के लिए एलोपैथी की दवाएं जिंदगी भर खाने से अच्छा है कि होम्योपैथी की दवा सही मात्रा में 1-2 सालों तक लेकर स्वस्थ हो सकते हैं।
होम्योपैथी कोई करामाती पैथी नहीं बल्कि इसके कुछ सिद्धांत हैं, जिन पर दवाई का चुनाव करके लाइलाज बीमारियां भी इलाज योग्य बन जाती है। होम्योपैथी कोई देसी दवाई या नुस्खा आधार इलाज विधि नहीं, बल्कि इसमें मरीज की मर्ज के लक्षण व मरीज के मन को समझ कर दवाई का चुनाव किया जाता है व होम्योपैथी दवा, जिसको मीठी गोलियां कहा जाता है, वह तो सिर्फ दवाई देने का जरिया होता है। यह दवाई रोग को जड़ से खत्म करने का साम‌र्थ्य रखती है। होम्योपैथी संबंधी बहुत सी गलत धारणाएं लोगों के मन में घर कर गई हैं। होम्योपैथी कांच के गिलास में ही लेनी चाहिए। इस दवाई के साथ प्याज, लहसुन, लौंग, इलायची का प्रयोग नहीं करना चाहिए या दवाई देर से प्रभाव करती है, ऐसा कुछ भी नहीं। यह सिर्फ लोगों के मन के वहम है।
होम्योपैथी सिर्फ मानव जाति के लिए ही नहीं, बल्कि पशु पक्षियों, यहां तक कि फसलों को लगने वाली बीमारियों का भी इलाज करती है। आप जितना अपनी बीमारी बारे खुल कर बताऐंगे, डॉक्टर को आपकी उतनी ही बीमारी जड़ से पकड़ में आएगी। डॉक्टर के सामने अपनी बात रखने में मरीज को हिचकिचाना नहीं चाहिए है। मच्छर जनित और वाहक तमाम बीमारियां डेंगू, चिकनगुनिया व इंसेफेलाइटिस, अनेक तरह के फ्लू यथा स्वाइन, बर्ड फ्लू जो मौजूदा समय में सबसे देश के बड़े हिस्से में बड़ी स्वास्थ्य समस्या बनी हुई हैं। खासतौर पर डेंगू का प्रकोप दिल्ली-एनसीआर सहित पूरे देश में देखा गया है। वहीं, इंसेफेलाइटिस से पूर्वी उत्तर प्रदेश, बिहार, झारखंड, पश्चिम बंगाल सहित कई राज्यों में हजारों लोग प्रभावित होते हैं।
ऐसे में इन बीमारियों की रोकथाम व इलाज की कारगर तकनीक ढूंढना चिकित्सा जगत के लिए बड़ी चुनौती है जिस पर अनेकों शोध भी चल रहे हैं। इन सभी रोगों में होम्योपैथी कारगर विकल्प मुहैया कराता है। मणिपुर सरकार इन बीमारियों के लिए होम्योपेथी दवा लोगों को वितरित भी करा रही है। पिछले साल करीब दो लाख लोगों को यह दवा वितरित की गई थी। 
(विभिन्न होम्योपेथी विशेषज्ञों के साथ दूरदर्शन संवाददाता भास्कर की बातचीत पर आधारित)
