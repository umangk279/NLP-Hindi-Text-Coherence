भाजपा ने 26 जून 1975 के आपातकाल के विरोध में देशभर में काला दिवस मनाया। इस मौके पर केन्द्रीय मंत्री रविशंकर प्रसाद ने नई दिल्ली में एक प्रेस कांफ्रेंस करते हुए कहा कि आपातकाल कांग्रेस के डीएनए में है। प्रकाश जावडेकर जयपुर में थे, तो भाजपा अध्यक्ष अमित शाह अहमदाबाद में थे जहां उन्होंने देश पर आपातकाल थोपने के लिए कांग्रेस पर जमकर निशाना साधा।  
43 साल पहले 26 जून 1975 को ही देश के लोकतंत्र के सबसे काले अध्याय की शुरुआत हुई थी । इसी दिन  तत्कालीन प्रधानमंत्री इंदिरा गांधी ने देश भर में आपातकाल लागू कर दिया था । आपातकाल लागू करने के विरोध में बीजेपी हर साल कांग्रेस के खिलाफ हमला बोलती रही है । मंगलवार को भी बीजेपी ने देश भर में आपातकाल के खिलाफ काला दिवस मनाया। आपातकाल के खिलाफ विरोध का झंडा बुलंद करने के लिए पार्टी प्रमुख अमित शाह अहमदाबाद पहुंचे । वहां पार्टी के नेताओं ने आपातकाल के खिलाफ काला दिवस मनाया । अमित शाह ने इस मौके पर आपातकाल के दौरान मीसा के तहत बंदी बनाए गए लोगों को संबोधित किया । उन्होंने कांग्रेस पर देश पर आपातकाल थोपने के लिए जमकर हमला बोला ।
वहीं दिल्ली में पार्टी के वरिष्ठ नेता और केंद्रीय मंत्री रविशंकर प्रसाद ने एक प्रेस कांफ्रेस कर कांग्रेस पर जमकर प्रहार किया ।  उन्होंने कहा कि आपातकाल का समर्थन करना कांग्रेस के डीएनए में है। उन्होंने कहा कि 43 साल पहले लोकतंत्र का जो गला घोंटा गया था , नई पीढी को उसे जानने की जरुरत है। केन्द्रीय अल्पसंख्यक कार्य मंत्री मुख्तार अब्बास नकवी ने लखनऊ में आपातकाल की वर्षगांठ पर 'काला दिवस' के तहत आयोजित कार्यक्रम को सम्बोधित करते हुए कहा कि 25 जून 1975 को देश में आपातकाल लागू कर ''लोकतंत्र का गला घोंटने वाली कांग्रेस की सामंती, अलोकतांत्रिक और तानाशाही मानसिकता आज भी जिन्दा है।''
इस मौके पर केन्द्रीय मंत्री प्रकाश जावडेकर जयपुर में थे। उन्होंने प्रदेश भाजपा की ओर से आयोजित 'काला दिवस' के अवसर पर  कहा कि कांग्रेस ने 43 साल पूर्व देश में जो आपातकाल लगाया था वह लोकतंत्र पर एक धब्बा है और सरकार इस बारे में युवाओं में जागरुकता के लिए पाठ्यक्रमों में बदलाव करेगी। वहीं पेट्रोलियम मंत्री धमेंद्र प्रधान पटना और कपड़ा मंत्री स्मृति ईरानी भुवनेश्वर में थी । दोनों ने कांग्रेस को आपातकाल के लिए जमकर आड़े हाथों लिया ।
कई और राज्यों में बीजेपी के तमाम  नेता और पार्टी पदाधिकारी पहुंचे और आपातकाल के काले दिन के खिलाफ कांग्रेस पर हमला बोला। आपात काल से देश की लोकतांत्रिक व्यवस्था में एक काले अध्याय की नींव पड़ गयी । नागरिकों के मौलिक अधिकार निलंबित कर दिए गए।  उस दिन को 43 साल पूरे हो गए हैं लेकिन लेकिन उसकी काली यादें अब भी लोगों के जेहन में ताजा हैं।
