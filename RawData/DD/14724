केपटाउन टेस्ट में हुए बॉल टैंपरिंग मामले के बाद स्टीव स्मिथ पर एक मैच का बैन लगा है. साथ ही साथ उनकी पूरे मैच की फीस जुर्माने के तौर पर काटने का फैसला किया गया है. वहीं कैमरे पर गेंद से छेड़खानी करते पकड़े गए कैमरन बैंक्रॉफ्ट की 75 फीसदी मैच फीस काटी गई है. इससे पहले स्मिथ ने दक्षिण अफ्रीका के खिलाफ चल रहे तीसरे टेस्ट की कप्तानी छोड़ने का फैसला किया था. स्मिथ के साथ टीम के उप-कप्तान डेविड वॉर्नर ने भी तीसरे टेस्ट में उप कप्तानी कप्तानी छोड़ दी थी.   
दक्षिण अफ्रीका के खिलाफ चल रहे तीसरे टेस्ट में गेंद से छेड़छाड़ के मामले में फंसे ऑस्ट्रेलियन कप्तान स्टीव स्मिथ और उप कप्तान डेविड वार्नर ने बाकी बचे मैच में अपने पद से हटने का फैसला किया है. दरअसल ऑस्ट्रेलिया और दक्षिण अफ्रीका के बीच जारी तीसरे टेस्ट मैच में ऑस्ट्रेलियाई टीम के खिलाड़ी कैमरन बैंक्रॉफ्ट गेंद से छेड़छाड़ करते हुए कैमरे में कैद हो गए हैं.
फील्डिंग के दौरान बैंक्रॉफ्ट के हाथों में कोई चीज देखी गई जिसके बाद अंपायरों ने उनसे बात की. बैंक्रॉफ्ट को कई बार वो चीज गेंद में लगाते और घिसते देखा गया. बैंक्रॉफ्ट की ये हरकत कैमरे पर भी कैद हो गई. मैच के 43वें ओवर में अंपायर निजेल लॉन्ग और रिचर्ड इलिंगवर्थ ने बैंक्रॉफ्ट से बात की. अंपायरों के पास जाने से पहले बैंक्रॉफ्ट ने उसे अपने पैंट के अंदर छुपा लिया. इस दौरान देखा गया कि बैंक्रॉफ्ट के पास कोई पीली चीज थी. जब अंपायर उनसे बात करने के लिए पहुंचे, तो उन्होंने पैंट की जेब में हाथ डालकर दिखाया और वो कुछ और चीज थी. वो धूप के चश्मे को साफ करने के लिए मुलायम कपड़े जैसा लग रहा था. हालांकि अंपायर ये साफ नहीं कर सके कि बैंक्रॉफ्ट के पास क्या था और इसलिए उन्होंने गेंद को नहीं बदला. बाद में पत्रकारों से बातचीत में आस्ट्रेलियाई कप्तान ने गलती स्वीकार करते हुए गेंद से छेड़खानी की बात मान ली.
इस बीच क्रिकेट ऑस्ट्रेलिया ने गेंद से छेड़छाड़ की इस घटना को काफी गंभीरता से लिया है. बोर्ड के सीईओ जेम्स सदरलैंड ने घटना की जांच कराने की बात कही है. आईसीसी के नियमों के मुताबिक बॉल टेंपरिंग का दोष सिद्ध होने पर कैमरन बैंक्रॉफ्ट पर गेंद से छेड़छाड़ का लेवल-2 का अपराध लगाया जाएगा. जिसके तहत बैंक्रॉफ्ट की पूरी मैच फीस जुर्माने के तौर पर काट ली जाएगी, साथ ही 4 डीमेरिट अंक भी उनके खाते में जोड़ दिए जाएंगे. 4 डिमेरिट अंक खाते में आने का मतलब है कि बैंक्रॉफ्ट पर एक टेस्ट मैच का प्रतिबंध भी लग सकता है.
