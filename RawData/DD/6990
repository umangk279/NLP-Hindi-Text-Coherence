नतीजे आने से पहले ही अपनी चुनावी संभावनाओं को लेकर आशंकित विपक्ष को ईवीएम के मुद्दे पर दोहरा झटका लगा है. पहला सुप्रीम कोर्ट से और दूसरा चुनाव आयोग ने ईवीएम के मतों की गिनती से पहले वीवीपैट की पर्चियों को गिनने की विपक्षी दलों की मांग को खारिज करते हुए कहा है कि मतगणना, पूर्व निर्धारित प्रक्रिया के तहत ही होगी और इसमें कोई बदलाव नहीं होगा. 
पूरा देश गुरुवार सुबह से मतगणना शुरू होने और जनादेश का इंतजार कर रहा है तो विपक्ष ईवीएम और वीवीपैट के मसले पर ही अटका हुआ है. मतगणना से ठीक एक दिन पहले विपक्ष को फिर से झटका लगा है. चुनाव आयोग ने ईवीएम के मतों की गिनती से पहले वीवीपैट की पर्चियों को गिनने की विपक्षी दलों की मांग को खारिज करते हुए कहा है कि मतगणना, पूर्व निर्धारित प्रक्रिया के तहत ही होगी और इसमें कोई बदलाव नहीं होगा.
समाचार एजेंसी पीटीआई के मुताबिक विपक्षी दलों की मांग पर विचार करने के लिए आयोग की बुधवार को हुई बैठक में 23 मई को होने वाली मतगणना, पूर्व निर्धारित व्यवस्था के तहत ही करने का फैसला किया गया है. इसमें कहा गया है कि प्रत्येक लोकसभा क्षेत्र की मतगणना के दौरान ईवीएम के मतों की गिनती के बाद उस सीट के प्रत्येक विधानसभा क्षेत्र के किन्ही पांच मतदान केंद्रों की वीवीपैट पर्चियों की गणना की जाएगी. चुनाव आयोग के फैसले के बाद विपक्ष ने जहां आयोग पर सवाल उठाए हैं तो वहीं सत्तारूढ़ दल ने विपक्ष पर हमला बोला है.
गौरतलब है कि टीडीपी अध्यक्ष चंद्रबाबू नायडू की अगुवाई में कांग्रेस सहित 22 दलों के नेताओं ने मंगलवार को चुनाव आयोग से वीवीपैट की पर्चियों की गिनती, ईवीएम के मतों की गिनती से पहले करने और ईवीएम तथा वीवीपैट के मतों की गिनती में अंतर पाए जाने पर पूरे विधानसभा क्षेत्र में ईवीएम मतों का वीवीपैट की पर्चियों से मिलान करने की मांग की थी. मौजूदा व्यवस्था में ईवीएम के मतों का किन्हीं पांच मतदान केन्द्रों की वीवीपैट की पर्चियों से मिलान मतगणना के बाद किया जाता है.
इस बीच बीजेपी अध्यक्ष अमित शाह ने ब्लॉग लिखकर ईवीएम पर सवाल उठाने पर विपक्ष पर हमला बोला है. अमित शाह ने कहा कि ईवीएम का विरोध देश की जनता के जनादेश का अनादर है. उन्होंने कहा कि हार से बौखलाई यह 22 पार्टियां देश की लोकतांत्रिक प्रक्रिया पर सवालिया निशान उठा कर विश्व में देश और अपने लोकतंत्र की छवि को धूमिल कर रही हैं.
अमित शाह ने विपक्ष से पूछा कि यदि उन्हें ईवीएम पर विश्वास नहीं है, तो इन दलों ने चुनाव जीतने पर सत्ता के सूत्र को क्यों सम्भाला? साथ ही उन्होंने पूछा कि तो क्या आप लोग सर्वोच्च न्यायालय के आदेश पर भी प्रश्नचिह्न लगा रहे हैं? अमित शाह ने कहा कि कुछ विपक्षी दल चुनाव परिणाम अनुकूल न आने पर 'हथियार उठाने' और ‘खून की नदियां बहाने’ जैसे आपत्तिजनक बयान दे रहे हैं. विपक्ष बताए कि ऐसे हिंसात्मक और अलोकतांत्रिक बयान के द्वारा वह किसे चुनौती दे रहा है? उधर चुनाव आयोग ने भी साफ कहा है कि ईवीएम पूरी तरह सुरक्षित है.
कुल मिलाकर विपक्षी दल भले ही सवाल उठा रहे हों लेकिन आयोग ने बार-बार साफ कहा है कि प्रक्रिया पूरी तरह पारदर्शी है और इसमें कोई गड़बड़ी नहीं है.
