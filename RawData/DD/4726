दीपावली के उपलक्ष में दिल्ली स्थित प्रसार भारती मुख्यालय में पूजा का आयोजन किया गया और इस अवसर पर रंगोली प्रतियोगिता भी आयोजित की गई. इस मौके पर प्रसार भारती के चेयरमैन डॉ ए सूर्यप्रकाश, सीईओ शशि शेखर वेम्पति और प्रसिद्ध नृत्यांगना सोनल मानसिंह ने शिरकत की. 
पूरा देश जहां त्योहारों के रंग में सराबोर है, वहीं मंडी हाउस स्थित प्रसार भारती परिसर भी दीपावली के रंगों में रंगा नज़र आया. दीपावली के अवसर पर प्रसार भारती परिसर में पारंपरिक रंगोली प्रतियागिता के साथ ही एक छोटी सी पूजा का भी आयोजन किया गया. इस दौरान प्रसार भारती के चेयरमैन डॉ ए सूर्यप्रकाश, सीईओ शशि शेखर वेम्पति और राज्यसभा सदस्य सोनल मानसिंह समेत कई अधिकारी मौजूद रहे. प्रसार भारती चेयरमैन डॉ ए सूर्यप्रकाश ने पूजा को ज़रूरी बताते हुए इसके महत्व पर प्रकाश डाला.
प्रसार भारती मुख्यालय में आयोजित पारंपरिक रंगोली प्रतियोगिता में सभी 8 तलों पर प्रतियोगियों ने अलग-अलग थीम पर रंगोलियां बनाकर सामाजिक और आध्यात्मिक पहलुओं पर रोशनी डाली और रंगों के ज़रिए भारतीय संस्कृति को पेश किया. प्रसार भारती के चेयरमैन और सीईओ सहित सोनल मानसिंह ने प्रतियोगियों द्वारा बनाई गई सभी रंगोलियों का मुआयना किया. इन्हीं में से एक रंगोली पीएम की मुहिम हैश टैग भारत की लक्ष्मी पर आधारित थी. प्रसार भारती के चेयरमैन डॉ ए सूर्यप्रकाश ने रंगोली प्रतियोगिता को प्रसार भारती की परंपरा बताते हुए सभी प्रतियोगियों को शुभकामनाएं दीं.
वहीं मशहूर नृत्यांगना और राज्यसभा सदस्य सोनल मानसिंह ने प्रसार भारती में आयोजित रंगोली प्रतियोगिता की परंपरा पर कहा कि यह अपने आप में एक अनूठी पहल है.
साथ ही दीपावली के शुभ अवसर पर प्रसार भारती के चेयरमैन डॉ ए सूर्यप्रकाश ने सभी को दीपावली की शुभकामनाएं दीं.
भारतीय संस्कृति में त्योहारों पर रंगोली बनाना एक परंपरा है. आधुनिक भारत में जहां घरों को सजाने के लिए अलग-अलग रंग-बिरंगी लाइट्स मौजूद हैं, वहीं प्रसार भारती में हर साल दीपावली पर आयोजित होने वाली रंगोली प्रतियोगिता भारतीय संस्कृति को आगे बढ़ाने का काम कर रही है.
