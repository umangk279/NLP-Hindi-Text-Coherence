अंतरराष्‍ट्रीय क्रिकेट परिषद ने पहली महिला रैफरी के तौर पर भारत की जीएस लक्ष्मी को किया नियुक्त। अंतरराष्ट्रीय पैनल में शामिल होने वाली पहली महिला बनीं लक्ष्मी। 
भारत की जीएस लक्ष्मी आईसीसी मैच रेफरी के अंतरराष्ट्रीय पैनल में शामिल होने वाली पहली महिला बन गयी हैं और वह तुरंत प्रभाव से अंतरराष्ट्रीय मैचों में अपनी सेवाएं दे सकती हैं। इस महीने के शुरू में क्लेरी पोलोसाक पुरूषों के एकदिवसीय अंतरराष्ट्रीय मैच में अंपायरिंग करने वाली पहली महिला बनी थी।
घरेलू महिला क्रिकेट में 2008-09 से मैच रेफरी की भूमिका निभा रही 51 वर्षीय लक्ष्मी अब तक महिलाओं के तीन वनडे और तीन टी20 अंतरराष्ट्रीय में मैच रेफरी रह चुकी हैं। आईसीसी के बयान के अनुसार लक्ष्मी ने कहा, ‘‘आईसीसी के अंतरराष्ट्रीय पैनल में चुना जाना मेरे लिये बहुत बड़ा सम्मान है क्योंकि इससे मेरे लिये नये दरवाजे खुलेंगे। भारत में एक क्रिकेटर और मैच रेफरी के रूप में मेरा लंबा करियर रहा है। उम्मीद है कि मैं एक खिलाड़ी और मैच अधिकारी के रूप में अपने अनुभव का अंतरराष्ट्रीय सर्किट पर अच्छा उपयोग करूंगी।’’ 
आस्ट्रेलिया की इलोइस शेरिडन आईसीसी के अंपायरों के ‘डेवलपमेंट पैनल’ में हमवतन पोलोसाक के साथ जुड़ेंगी। इस तरह से इस पैनल में महिलाओं की संख्या सात हो गयी है। लॉरेन एगेनबाग, किम कॉटन, शिवानी मिश्रा, सू रेडफर्न, मैरी वाल्ड्रान और जैकलिन विलियम्स इस पैनल में शामिल अन्य महिला अधिकारी हैं। इस पैनल में शामिल होने वाली पहली महिला अंपायर कैथी क्रास थी जिन्होंने पिछले साल संन्यास ले लिया था। 
आईसीसी के अंपायरों और रेफरी विभाग के सीनियर मैनेजर एड्रियन ग्रिफिथ ने कहा, ‘‘हम लक्ष्मी और इलोइस का अपने पैनल में स्वागत करते हैं जो कि महिला अधिकारियों को बढ़ावा देने की हमारी प्रतिबद्धता की तरफ बढ़ाया गया महत्वपूर्ण कदम है। उनकी प्रगति देखकर अच्छा लगता है और मुझे पूरा विश्वास है कि अधिक से अधिक महिलाएं उनका अनुसरण करेंगी।’’ 
