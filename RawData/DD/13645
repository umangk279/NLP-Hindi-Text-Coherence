शनिवार को प्रधानमंत्री नरेंद्र मोदी एक दिन के दौरे पर मध्य प्रदेश पहुंच रहे हैं, जहां वो कई विकास परियोजनाओं का लोकार्पण करेंगे और राजगढ़ में एक जनसभा को संबोधित करेंगे. मध्य प्रदेश में इस साल के अंत में विधानसभा चुनाव होने हैं इस लिहाज से प्रधानमंत्री की यह यात्रा बेहद अहम मानी जा रही है 
प्रधानमंत्री अपनी यात्रा के पहले चरण में राजगढ़ पहुंचेंगे जहां वे मोहनपुरा स्थित बांध परियोजना को राष्ट्र को समर्पित करेंगे. परियोजना से राजगढ़ के लोगों को पीने का पानी मुहैया होने के साथ सिंचाई की भी सुविधा मिलेगी. पीएम मोदी राजगढ़ एक विशाल जनसभा को भी संबोधित करेंगे. पीएम पास ही राजगढ़ में चल रही विकास परियोजनाओं को लेकर एक प्रदर्शनी का भी अवलोकन करेंगे.
मोहनपुरा स्थित बांध करीब 3,800 करोड़ की लागत से बन कर तैयार हुआ है. जिसका काम दिसंबर 2014 में शुरू हुआ था और ये समय से पहले बन कर तैयार हो गया है. इसमें 17 गेट हैं, जिससे करीब 1.35 लाख हेक्टेयर भूमि की सिंचाई होगी. मध्यप्रदेश का राजगढ़ सूखा प्रभावित क्षेत्र है जहां किसान सिंचाई के लिए सिर्फ बारिश के पानी पर निर्भर थे. यहां किसान साल में सिर्फ एक फसल ही मुश्किल से पैदा कर पाते थे लेकिन बांध के बन जाने से यह समस्या दूर होगी. इस साल रबी की फसल के लिए किसानों को पानी मिलेगा. बांध से ही राजगढ़ के लोगों को पीने का पानी और उद्योगों को भी पानी मिलेगा. यह बांध समुद्र तल से 354 मीटर की ऊंचाई पर स्थित है. बांध के पानी से यहां के किसानों और लोगों के जीवन में आर्थिक और सामाजिक बदलाव आएगा. बांध के आसपास पर्यटन की संभावनाओं को देखते हुए क्षेत्र को विकसित भी किया जाएगा जिससे यहां के लोगों को रोजगार मिलेगा.
राजगढ़ के बाद प्रधानमंत्री नरेंद्र मोदी मध्य प्रदेश शहरी विकास महोत्सव के कार्यक्रम में हिस्सा लेने के लिए इंदौर पहुंचेंगे. इस दौरान प्रधानमंत्री नरेंद्र मोदी राज्य के विभिन्न इलाकों में करीब 4000 करोड़ रुपए की परियोजनाओं का उद्घाटन रिमोट से करेंगे.
इसमें प्रधानमंत्री आवस योजना, शहरी पेयजल आपूर्ति योजना, शहरी ठोस अवशेष प्रबंधन, शहरों की साफ-सफाई, नगरीय यातायात और शहरी परिदृश्य परियोजनाओं शामिल है. प्रधानमंत्री इस मौके पर स्वच्छ सर्वेक्षण 2018 पुरस्कार का वितरण करेंगे. सबसे साफ शहर और स्वच्छता के क्षेत्र में बेहतर प्रदर्शन करने वाले शहरों को प्रधानमंत्री सम्मानित करेंगे. इसके अलावा पीएम स्वच्छ नवरचना, स्वच्छ बेस्ट प्रैक्टिस और स्वच्छ उद्यमी को भी पुरस्कार प्रदान करेंगे.
प्रधानमंत्री के इंदौर दौरे को लेकर यहां के स्थानीय युवाओं में काफी उत्साह है. उन्हें इस बात की खुशी है कि उनके शहर को इस बार भी स्वच्छता में पहला स्थान मिला है.
प्रधानमंत्री हमेशा कहते रहते हैं कि देश का विकास राज्यों के एक साथ मिलकर प्रयास करने से ही संभव है. प्रधानमंत्री समय-समय पर खुद राज्यों की विकास परियोजनाओं की निगरानी करते रहते हैं. जिससे काम तेजी से और बिना किसी बाधा के निपट जाता है. प्रधानमंत्री नरेंद्र मोदी के मध्य प्रदेश दौरे से जहां राज्य को ढेरों विकास परियोजनाओं की सौगात मिलेगी वहीं अन्य राज्यों को विकास के मामले में प्रतिस्पर्धा के लिए एक प्रेरणा भी मिलेगी.
