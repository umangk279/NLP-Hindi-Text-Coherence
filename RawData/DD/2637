कोरोना वायरस के खिलाफ लड़ाई में प्रधानमंत्री नरेंद्र मोदी की बड़ी पहल, सार्क देशों के सामने एकजुट होने का रखा प्रस्ताव, कई देशों ने पीएम मोदी के इस प्रस्ताव का किया स्वागत. 
"वसुधैव कुटुम्बकम' महज़ कहने के लिए ही नहीं. अपने कार्यों के ज़रिए भारतीय संस्कृति के इस मूल भाव को  दुनिया के सामने पेश का करने का ये बेहतरीन उदाहरण है प्रधानमंत्री नरेन्द्र का  कोरोना वायरस से मिलकर लड़ने का सार्क देशों को प्रस्ताव..पीएम मोदी ने दुनिया के सामने पैदा हुई असामान्य परिस्थितियों से निपटने के लिए सार्क देशों से र्कोरोना के खिलाफ साझी लड़ाई पर चर्चा का आह्वान किया। पीएम मोदी ने ट्वीट कर कहा - "हमारी दुनिया कोविड- 19 नोवेल कोरोना वायरस से लड़ रही है। सरकार और लोग विभिन्न स्तर पर इससे लड़ने का सर्वोत्तम प्रयास कर रहे हैं। मैं सार्क राष्ट्रों के नेतृत्व के सामने कोरोना वायरस से लड़ने की मजबूत रणनीति बनाने का प्रस्ताव रखता हूं। हम वीडियो कॉन्फ्रेंसिंग के जरिए अपने नागरिकों को स्वस्थ रखने के उपायों पर चर्चा कर सकते हैं।हम एकजुट होकर दुनिया के सामने एक मिसाल पेश कर सकते हैं और इसे स्वस्थ रखने में योगदान दे सकते हैं।"
सबसे पहले भूटान के प्रधानमंत्री का जवाब आया। उन्होने ट्वीट कर कहा- "इसे कहते हैं नेतृत्व, हमें ज़रूर एकसाथ आना होगा, छोटी अर्थव्यवस्थाएं अधिक प्रभावित होती हैं  इसलिए हमें समन्वय करना चाहिए। आपके नेतृत्व के साथ, मुझे कोई संदेह नहीं है कि हम तत्काल और प्रभावशाली परिणाम देखेंगे। हमें वीडियो कॉन्फ्रेंस का इंतजार है।" इसके बाद श्रीलंका के राष्ट्रपति ने पीएम मोदी की बड़ी पहल के लिए आभार जताया। उन्होंने ट्वीट कर कहा कि "श्रीलंका चर्चा में हिस्सा लेने, अपनी शिक्षाओं और सर्वोच्च प्रथाओं को साझा करने और अन्य सार्क देशों से सीखने के लिए तैयार है। आइये इस घड़ी में हम एकजुट हों और अपने नागरिकों को सुरक्षित रखें।"
मालदीव के राष्ट्रपति इब्राहीम मोहम्मद सोलिह ने पीएम की पेशकश पर सहमति जताते हुए उन्हें धन्यावाद कहा। "कोविड-19 को हराने के लिए सामूहिक प्रयास की आवश्यकता है। मालदीव इस प्रस्ताव का स्वागत करने के साथ ही इस क्षेत्रीय प्रयास का पूरी तरह से समर्थन भी करता है" नेपाल के प्रधानमंत्री के पी शर्मा ओली ने पीएम मोदी के प्रस्ताव का स्वागत किया है। उन्होंन ट्वीट कर कहा कि ''कोरोनवायरस से लड़ने के लिए सार्क देशों के नेतृत्व द्वारा एक मजबूत रणनीति तैयार करने के लिए पीएम मोदी के उन्नत विचार का मैं स्वागत करता है। मेरी सरकार अपने नागरिकों को इस घातक बीमारी से बचाने के लिए सार्क देशों के साथ मिलकर काम करने के लिए तैयार है।''
सार्क सचिवालय ने पीएम मोदी के इस कदम का स्वागत किया है। ट्वीट कर कहा सार्क सचिवालय भारत के माननीय प्रधानमंत्री के ससमय प्रस्ताव और माननीय सदस्य देशों के समर्थन का स्वागत करता है। सार्क क्षेत्र में एक मजबूत रणनीति के साथ कोरोनावायरस से लड़ने के लिए सभी सदस्य देशों के साथ काम करने के लिए तैयार है। सार्क के 8 सदस्यों में 4 देशों ने भारत इस प्रयास का स्वागत किया है। इस बीच भारत कोविड-19 की स्थिति से निपटने के लिए मालदीव को तुरंत सहायता मुहैया कराने का निर्णय लिया है।  इस के अलावा चीन के वुहान में फंसे मालदीव के कुछ नागरिकों को निकाल कर भारत ने पड़ोसी का धर्म की भूमिका निभाई है। 
कोरोना के खिलाफ लड़ाई में भारत लगातार विश्वास के साथ खड़ा है। गुरुवार को प्रधानमंत्री मोदी ने इज़राइल और ब्रिटेन के प्रधानमंत्री के टेलीफोन पर बातचीत कर कोविड-19 महामारी के संदर्भ में वैश्विक स्थिति पर विचारों का आदान-प्रदान किया। सार्क देश अगर कोरोना पर शुरुआती स्तर पर जानकारी साझा करते तो कोरोना को हराने में मदद मिलेगी।
