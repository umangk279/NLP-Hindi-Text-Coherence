राज्‍यसभा ने दिवाला और ऋण शोधन अक्षमता संहिता द्वितीय संशोधन विधेयक पारित कर दिया है। इसमें व्‍यक्तियों और कंपनियों की दिवाला और ऋण शोधन प्रक्रिया से निपटने के लिए 2016 की संहिता में संशोधन किया गया है।  
वित्‍तमंत्री निर्मला सीतारामन ने विधेयक पेश करते हुए कहा कि ऋण शोधन अक्षमता ऐसी स्थिति है, जिसमें कोई व्‍यक्ति या कंपनी अपने बकाया ऋण की राशि चुकाने में असमर्थ हो जाती है।
विधेयक में संहिता के तहत कंपनी के दिवाला होने की प्रक्रिया को अस्‍थायी रूप से निलंबित करने की भी व्‍यवस्‍था है। यह विधेयक इस वर्ष जून में लागू किए गए अध्‍यादेश का स्‍थान लेगा। वित्‍तमंत्री ने कहा कि ये संशोधन कोविड महामारी से उत्‍पन्‍न स्थिति की वजह से लाने पड़े हैं, ताकि कारोबार को कठिन स्थिति में दिवालापन की कार्रवाई से संरक्षण दिया जा सके। इसके अंतर्गत दो सौ 58 कंपनियों को डूबने से बचाया जा सकता है।
