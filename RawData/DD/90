कोरोना के खिलाफ सरकार के सख्त कदमों की मदद से बेहतर नतीजे सामने आ रहे हैं. स्वास्थ्य और परिवार कल्याण मंत्रालय के मुताबिक देश में कोरोनावायरस महामारी से संक्रमित लोगों में से अब तक 55 लाख 9 हजार से ज्यादा मरीज़ स्वस्थ हो चुके हैं. 
देश में इस बीमारी से स्वस्थ होने वालों की दर बढ़कर 84.13 प्रतिशत हो गई है. देश में कोविड से मृत्यु दर घटकर 1.55 प्रतिशत रह गई है. पिछले 24 घंटों में 82 हजार 260 कोरोना मरीज ठीक हुए हैं.
परीक्षण क्षमता में भी लगातार बढोतरी हो रही है. केंद्रीय स्वास्थ्य एवं परिवार कल्याण मंत्रालय ने बताया कि जनवरी से अक्टूबर तक अब तक कुल 7 करोड़ से भी ज्यादा परीक्षण किए गए हैं.
स्वास्थ्य एवं परिवार कल्याण मंत्रालय ने ट्वीट कर एक ग्राफिक्स चार्ट के जरिए इसे रेखांकित किया है. चार्ट के मुताबिक जहां 23 सितंबर तक 6 करोड़ 62 लाख 79 हजार 462 टेस्ट किए गए. वहीं 3 अक्टूबर तक 7 करोड़ 78 लाख से 50 हजार 403 नमूनों का परीक्षण किया गया. साथ ही पॉजिटिव मामलों की दर में गिरावट जारी है.
केंद्रीय स्वास्थ्य मंत्री डॉ हर्षवर्धन ने संडे संवाद के जरिए कोरोना वैक्सीन को लेकर भारत सरकार की योजना की जानकारी देते हुए कहा कि सरकार लगातार इस पर काम कर रही है. उन्होंने कहा कि सभी को वैक्सीन मुहैया हो यही सरकार की प्राथमिकता है.
