वित्त मंत्री निर्मला सीतारमण ने आरबीआई की ओर से सरकार को 1.76 लाख करोड़ रुपये का फंड ट्रांसफर किए जाने को आरबीआई कमेटी का फैसला बताया. आरबीआई इस रकम का बड़ा हिस्सा यानि 1.23 लाख करोड़ रुपये सरप्लस फंड से और 52,637 करोड़ रुपये सरप्लस रिजर्व से ट्रांसफर करेगा. आरबीआई के फैसले को लेकर सवालों पर वित्त मंत्री ने राहुल गांधी को उन्हें इस बारे में पहले अपने पूर्व के वित्त मंत्रियों और वरिष्ठ नेताओं से बात करने की सलाह दी. 
आरबीआई की ओर से सरकार को 1.76 लाख करोड़ रुपये का फंड ट्रांसफर किए जाने के मसले पर सरकार ने विपक्ष के आरोपों पर करारा पलटवार किया है. इस बारे में राहुल गांधी के आरोपों पर वित्त मंत्री निर्मला सीतारणन ने कहा कि राहुल गांधी को इस तरह के आरोप लगाने की आदत है लेकिन उन्हें इस बारे में पहले अपने पूर्व के वित्त मंत्रियों और वरिष्ठ नेताओं से बात कर लेनी चाहिए थी.
निर्मला सीतारमण ने कहा कि विमल जालान की कमेटी सरकार ने नहीं बल्कि आरबीआई ने बनाई थी और उसमें विशेषज्ञ शामिल थे. कमेटी की सलाह पर ही आरबीआई ने फैसला लिया है, इसलिए आरबीआई की विश्वसनीयता पर सवाल नहीं उठाने चाहिए.
वित्त मंत्री ने कहा कि सरकार आरबीआई से मिले फंड का क्या करेगी इस बारे में अभी कोई फैसला नहीं लिया गया है.
इससे पहले आरबीआई ने विमल जालान समिति की सिफारिशों को अमल में लाते हुए सोमवार को रिकॉर्ड 1.76 लाख करोड़ रुपये का लाभांश और सरप्लस फंड सरकार को ट्रांसफर करने का फैसला किया.
आरबीआई ने एक बयान में कहा कि गवर्नर शक्तिकांत दास की अगुवाई में रिजर्व बैंक के निदेशक मंडल ने 1,76,051 करोड़ रुपये सरकार को ट्रांसफर करने का निर्णय किया है. इसमें 2018-19 के लिये 1,23,414 करोड़ रुपये का सरप्लस और 52,637 करोड़ रुपये अतिरिक्त प्रावधान के रूप में चिन्हित किया गया है. अतिरिक्त प्रावधान की यह राशि आरबीआई की आर्थिक पूंजी से संबंधित संशोधित नियमों (ईसीएफ) के आधार पर निकाली गई है.
रिजर्व बैंक के निदेशक मंडल ने बिमल जालान की अध्यक्षता वाली समिति की सिफारिशों को स्वीकार करने के बाद यह कदम उठाया है. समिति को यह तय करने को कहा गया था कि केंद्रीय बैंक के पास कितनी सरप्लस राशि होनी चाहिए. सरकार की तरफ से वित्त सचिव राजीव कुमार इस समिति में शामिल थे. समिति ने 14 अगस्त को अपनी रिपोर्ट को अंतिम रूप दिया था.
आरबीआई से प्राप्त राशि से सरकार को अर्थव्यवस्था को मजबूती देने के प्रयासों में मदद मिलेगी.
रिजर्व बैंक 2013- 14 से ही अपनी खर्च योग्य आय में से 99 प्रतिशत राशि सरकार को देता आया है. आरबीआई से मिली ये पूंजी अर्थव्यवस्था को और गति देने में कारगर साबित होगी. साथ ही यह निवेश बढ़ाने के साथ-साथ क्षेत्रवार प्रोत्साहन पैकेज देने में भी मददगार होगी.
