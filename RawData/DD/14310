विदेश मंत्री दो दिनों के मंगोलिया दौरे पर हैं जहां उन्होंने मंगोलिया के प्रधानमंत्री और विदेश मंत्री से मुलाकात की। रणनीतिक वार्ताओं और कुछ अहम समझौतों के अलावा विदेश मंत्री नें दोनों देशों के बीच आध्यात्मिक संबंधों को भी आगे बढ़ाने की बात की। 
मंगोलिया के साथ हमारी साझा बौद्ध विरासत की जडें मजबूत हो रही है और इसमें ताज़ा कड़ी बनी है विदेश मंत्री सुषमा स्वराज की यात्रा। रणनीतिक वार्ताओं और कुछ अहम समझौतों के अलावा विदेश मंत्री का ये दौरा दोनों देशों के बीच आध्यात्मिक संबंधों में नई जान भी फूंक रहा है। दौरे के दूसरे दिन विदेश मंत्री ने मंगोलिया के प्रधानमंत्री यू खुरेलसुख से मंगोलिया की राजधानी उलानबटोर में मुलाकात की और द्विपक्षीय सहयोग के मुद्दों पर चर्चा की। इससे पहले विदेश मंत्री  ने मंगोलिया के विदेश मंत्री  दाम-दिन  त्सोग्बातर के साथ भारत-मंगोलिया संयुक्त परामर्श समिति के छठे दौर की बैठक की सह-अध्यक्षता की। बैठक में भारत और मंगोलिया ने बुनियादी सुविधाओं के विकास समेत ऊर्जा, सेवा और सूचना प्रौद्योगिकी जैसे क्षेत्रों में आर्थिक सहयोग बढ़ाने पर चर्चा की । दोनों देश सहयोग के नए क्षेत्रों का पता लगाने और आपसी व्‍यापार और निवेश बढ़ाने पर भी सहमत हुए। सुषमा स्‍वराज 42 वर्षों में मंगोलिया की यात्रा करने वाली भारत की पहली  विदेश मंत्री हैं। सुषमा स्वराज ने इस मौके पर अपने साझा बयान में कहा कि भारत विश्‍व की सबसे तेजी से बढ़ रही अर्थव्‍यवस्‍थाओं में से है और मंगोलिया भारत की विकास यात्रा में महत्‍वपूर्ण भागीदार हो सकता है। विदेश  ने कहा कि भारत और मंगोलिया के बीच संबंध रणनीतिक ही नहीं आध्यात्मिक संबंध भी है।
