राजधानी दिल्ली में  केंद्रीय कैबिनेट की बैठक हुई। इसमें कई अहम फैसले लिये गये। गरीब लोगों को सस्ते मकान उपलब्ध कराने से लेकर, आम लोगों को जीएसटी का फायदा पहुंचाने पर निर्णय लिया गया, तो वहीं दाल की उपलब्धता बढ़ाने और बाल विकास कार्यक्रम की समय-सीमा बढ़ाने का फैसला भी लिया गया है। 
 देश के मध्यवर्ग को बड़ी राहत देने के लिए केंद्रीय कैबिनेट ने प्रधानमंत्री आवास योजना के तहत इंटरेस्ट सब्स‍िडी का दायरा बढ़ा दिया है। पहले जहां यह एमआईजी की पहली स्कीम पर सब्स‍िडी 90  स्क्वायर मीटर  कार्पेट एरिया पर मिलती थी अब इसके लिए 120 स्क्वायर मीटर एरिया तय किया गया है। और दूसरी स्कीम के तहत कार्पेट एरिया को 110  स्क्वायर मीटर से बढाकर 150  स्क्वायर मीटर कर दिया है।
सरकार ने पिछले साल ये योजना लागू की थी जिसके तहत एमआजी 1 में - 6 से 12 लाख तक की आय वालों लिए सरकार लोगों को अधिकतम नौ लाख तक के कर्ज पर चार फीसदी की छूट देती है । वहीं  एमआईजी 2 में 12 से 18  लाख तक आय वालों के लिए अधिकतम 12 लाख तक के कर्ज पर  3 प्रतिशत सब्सिडी दी जाती है । इस योजना का लाभ अधिकतम लोगों तक पहुंचाने के लिए सरकार ने इसके कॉरपेट एरिया में इजाफा किया है ।
वहीं मोदी सरकार ने जीएसटी को लेकर भी एक अहम फैसला किया है। कैबिनेट की बैठक में छोटे उपभोक्ताओं को लाभ पहुंचाने के लिए मुनाफा विरोधी अखिल भारतीय प्राधिकरण को स्थापित करने को हरी झंडी दे दी गयी। इससे आम लोगों तक जीएसटी के घटे रेट का फायदा नहीं पहुंचाने वालों के खिलाफ कार्रवाई की जा सकेगी।अखिल भारतीय  मुनाफा विरोधी समिति की स्थायी समिति राज्य के साथ केंद्रीय स्तर पर भी बनाई जाएगी।
इसके अलावा आर्थिक मामलों की कैबिनेट समिति ने दाल को लेकर भी आम आदमी को बड़ी राहत देते हुए दालों के निर्यात पर लगे प्रतिबंध को भी हटा दिया है। सरकार का कहना है कि किसानों को अपने उत्पाद बेचने के लिए ज्यादा विकल्प दिए जाएंगे, ताकि उनकी आय में बढ़ोतरी हो सके।
 सरकार ने समेकित बाल विकास कार्यक्रम आईसीडीएस को 30 नवंबर 2018 तक कर दिया है। साथ ही सरकार ने न्याय विभाग की केंद्रीय योजना के तहत साढे चार हज़ार कोर्टहाल बनाने का निर्णय भी लिया है।इसके अलावा सरकार ने पोलेंड के साथ उड्डयन के क्षेत्र में और  बेलारूस के साथ विज्ञान और तकनीकि के  क्षेत्र में आपसी समझौते को मंजूरी दे दी। 
