देश के कई इलाकों में बारिश के कारण बाढ़ का कहर बरपा हुआ है। असम, गुजरात, मणिपुर, ओडिशा और उत्तराखंड में सैलाब ने जनजीवन को बुरी तरह प्रभावित किया है। बाढ़ का सबसे ज्यादा असर असम और ओडिशा में देखा जा रहा है।  
 असम में बाढ़ के कारण मरने वालों की संख्या 61 तक पहुंच गई है। हालांकि सोमवार को बाढ़ की स्थिति में थोड़ा सुधार देखा गया। बाढ़ के कारण अब तक 5 लाख कृषक परिवार प्रभावित हुए हैं। राज्य सरकार के आंकड़ों के मुताबिक 1 लाख 46 हजार हेक्टेयर भूमि पर फसल बर्बाद हो गई है। धान, जूट, गन्ना और सब्जियों की फसलों को इससे भारी नुकसान हुआ है।
