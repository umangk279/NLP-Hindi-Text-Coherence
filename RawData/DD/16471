सुप्रीम कोर्ट ने राजनेताओं के आपराधिक मामलों की तेजी से सुनवाई के लिए विशेष अदालतों के गठन पर  जोर दिया है । कोर्ट ने कहा कि इस तरह की पहल राष्ट्र हित  में होगी। 
 सुप्रीम कोर्ट की दो सदस्यीय खंडपीठ ने केन्द्र को इस बारे में एक योजना पेश करने का निर्देश दिया और उससे सांसदों तथा विधायकों की संलिप्तता वाले 1581 आपराधिक मामलों के बारे में जानकारी मांगी। 2014 के चुनावों के दौरान नेताओं ने नामांकन पत्र के साथ उनके खिलाफ लंबित इन आपराधिक मामलों की जानकारी दी थी। न्यायालय यह भी जानना चाहती है कि 2014 के उसके निर्देशों के अनुरूप इनमें से कितने मामलों का एक साल के भीतर निबटारा किया गया है। 
केन्द्र सरकार को यह सारी जानकारी छह सप्ताह के भीतर पेश करनी है। इस मामले में अब 13 दिसंबर को आगे सुनवाई होगी। ।वहीं चुनाव आयोग ने सुप्रीम कोर्ट से कहा है कि सजायाफ्ता जनप्रतिनिधियों के चुनाव लड़ने पर आजीवन रोक लगनी चाहिए । आयोग ने कहा कि वो इस बारे में कानून में संशोधन करने के लिए सरकार को भी लिख चुकी है ।
