प्रधानमंत्री नरेंद्र मोदी रविवार को जम्मू-कश्मीर के दौरे पर जाएंगे. जम्मू पहुंचने पर पीएम कई बड़ी विकास परियोजनाओं की नींव रखेंगे. इस मौके पर पीएम एक बड़ी जनसभा को संबोधित करेंगे. इस रैली से आगामी आमसभा चुनाव के लिए बड़े राजनीतिक संकेत मिलने की संभावना है. 
प्रधानमंत्री की जम्मू यात्रा के दौरान इलाके को 6 नई सौगात मिलने वाली है. जिसमें दूरियों को कम करने वाला ओवरब्रिज है, AIIMS जैसे संस्थान हैं और हाइड्रो पवार प्रोजेक्ट शामिल है. पीएम सांबा जिले में करीब 1,600 करोड़ की लागत से बनने वाले AIIMS की आधारशिला रखेंगे, जिसकी क्षमता 750 बेड की होगी और 100 सीटों का मेडिकल कॉलेज औए 60 सीटों का नर्सिंग कॉलेज होगा. यह संस्थान जम्मू के लिए वरदान साबित होगा.
पीएम सजवाल से इंद्रीपट्टन को जोड़ने वाले दो लेन के पुल की आधारशिला रखेंगे. चिनाब नदी पर बनने वाले इस ब्रिज से दोनों इलाकों के बीच की दूरी 47 किलोमीटर से सिमटकर 5 किलोमीटर रह जाएगी. इस मौके पर किश्तवाड़ जिले के 624 मेगावॉट के कीरू हाइड्रो पावर प्रोजेक्ट की आधारशिला रखी जाएगी. चिनाब नदी पर बने इस डैम से बनने वाली बिजली का 12 फीसदी जम्मू-कश्मीर को मुफ्त में दिया जाएगा. साथ ही 49 फीसदी की बिजली खरीद पर राज्य को प्राथमिकता दी जाएगी. पीएम नेशनल रिवर कंजर्वेशन प्लान के तहत देविका और तवी नदी की सफाई के एक प्रोजेक्ट की भी नींव रखेंगे.
इस मौके पर पीएम नरेंद्र मोदी IIMC के नए कैम्पस की भी नींव रखेंगे. 15 एकड़ में फैले इस संस्थान से पत्रकारिता के छात्रों को विशेष लाभ होगा.
इसके साथ ही प्रधानमंत्री कठुआ इंजीनियरिंग कॉलेज का शुभारंभ करेंगे. 26 करोड़ की लागत से बने इस संस्थान से जम्मू के छात्रों को लाभ मिलेगा.
इसके साथ ही जम्मू में एक विशाल जनसभा का भी आयोजन किया गया है. इस रैली में 2019 लोकसभा चुनाव के लिए भाजपा के स्लोगन 'एक बार फिर मोदी सरकार' का पीएम के मंच से औपचारिक प्रयोग किया जाएगा. पीएम का जम्मू दौरा विकास पथ पर चलते हुए चुनावी लक्ष्य हासिल करने के संदेश के रूप में देखा जा रहा है.
