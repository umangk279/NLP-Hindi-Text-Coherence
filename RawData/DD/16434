प्रधानमंत्री नरेंद्र मोदी ने रिफॉर्म, परफॉर्म और ट्रांसफॉर्म को फिर बताया विकास का मंत्र, नई दिल्ली में इंडियाज बिजनेस रिफॉर्म्स कार्यक्रम को संबोधित करते हुए प्रधानमंत्री ने कारोबारी सुगमता में भारत की रैंकिंग की लंबी छलांग के लिए विश्व बैंक की सराहना की, साथ ही कहा आर्थिक विकास को आगे बढ़ाने के लिए देश में ढांचागत सुधारों को रखेंगे जारी। 
  प्रधानमंत्री नरेंद्र मोदी ने नई दिल्ली के प्रवासी भारतीय केंद्र में 'इंडियाज बिजनेस रिफॉर्म्स' कार्यक्रम को संबोधित किया। भारत विश्व के 190 देशों में शीर्ष 100 में अपनी जगह बनाने में क़ामयाबी पायी है। दक्षिण एशिया और ब्रिक्स देशों में भारत इकलौता ऐसा देश है, जिसने अपनी अर्थव्यवस्था में इतनी बड़ी उपलब्धि हासिल की है। प्रधानमंत्री ने विश्व बैंक की कारोबार सुगमता की रैंकिंग की उपलब्धि के लिए सामूहिक प्रयासों की सराहना की।
प्रधानमंत्री ने कहा कि देश में सुधारों की प्रक्रिया में राज्यों और टीम इंडिया का अहम योगदान रहा। उन्होंने कहा कि विश्व बैंक की 2018 की रिपोर्ट में जीएसटी का जिक्र नहीं है। जीएसटी सुधार के साथ हम आधुनिक कर व्यवस्था की तरफ जा रहे है। प्रधानमंत्री ने आर्थिक सुधार के मुद्दे पर पूर्ववर्ती यूपीए सरकार पर निशाना साधा। 
 विश्व बैंक की मुख्य कार्यकारी अधिकारी क्रिस्टैलीना जॉर्गिवा ने 'इंडियाज बिजनेस रिफॉर्म्स' कार्यक्रम को संबोधित करते हुए कहा कि कारोबारी सुगमता में भारत की रैंकिंग में सुधार प्रधानमंत्री मोदी के आर्थिक पहल का नतीजा है। साथ ही कहा कि जीएसटी सुधार भारतीय अर्थव्यवस्था के लिए एक बहुत बड़ा अवसर है। 
