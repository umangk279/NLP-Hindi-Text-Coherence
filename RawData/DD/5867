प्रधानमंत्री नरेंद्र मोदी ने कहा जम्मू-कश्मीर पर फैसला राष्ट्रीयता से प्रेरित है न की राजनीति से, समाचार एजेंसी को दिए साक्षात्कार में प्रधानमंत्री ने जम्मू-कश्मीर को स्थानीय लोगों की इच्छाओं, सपनों और महात्वाकांक्षाओं के अनुरूप विकसित करने का दिया आश्वासन, कहा सरकार ने स्पष्ट नीति, सही दिशा के जरिए असाधारण परिणामों को किया हासिल। 
प्रधानमंत्री नरेंद्र मोदी ने एक समाचार एजेंसी को दिए गए साक्षात्कार में कहा कि जम्मू-कश्मीर में अनुच्छेद 370 पर लिया गया उनका फैसला राष्ट्रीयता से प्रेरित है ना कि राजनीति से प्रेरित है। साथ ही प्रधानमंत्री ने कहा कि देश की जनता देख रही है जो निर्णय पहले कठिन और असंभव लगते थे वे आज हकीकत बन रहे है।
प्रधानमंत्री ने कहा कि कश्मीर पर लिए गए निर्णय का स्वागत बहुत सारे लोगों ने किया और इसका विरोध केवल कुछ मुठ्ठीभर परिवारों और आतंक के साथ सहानुभूति रखने वालों ने किया। प्रधानमंत्री ने जम्मू एवं कश्मीर की जनता को आश्वस्त करते हुए कहा कि इस का क्षेत्र स्थानीय लोगों की इच्छाओं, सपनों और महात्वाकांक्षाओं के अनुरूप विकास किया जाएगा। इसके अलावा प्रधानमंत्री ने अपनी सरकार के 75 दिनों के अवधि के दौरान किए गए कामों के बारे में कहा कि सरकार स्पष्ट नीति और सही दिशा के साथ तेजी से विकास का काम कर रही है।
पीएम मोदी ने कहा कि बच्चों की सुरक्षा से लेकर चंद्रयान-2, भ्रष्टाचार के खिलाफ कदम उठाने से लेकर मुस्लिम महिलाओं को तीन तलाक से मुक्ति दिलाने और कश्मीर से किसान तक के लिए गए फैसले ये दिखाते है कि मजबूत बहुमत वाली सरकार कड़े फैसले ले सकती है।
