स्विट्ज़रलैंड के रोजर फेडरर ने स्पेन के राफेल नडाल को हराकर संघाई मास्टर्स टेनिस टूर्नामेंट का खिताब जीता। 
 स्पेन के स्टार खिलाड़ी राफेल नडाल एक बार फिर अपने करियर का पहला शंघाई मास्टर्स खिताब जीतने से चूक गए। रविवार को खेले गए पुरुष एकल वर्ग के फाइनल में नडाल को स्विट्जरलैंड के स्टार टेनिस खिलाड़ी रोजर फेडरर ने मात देकर खिताबी जीत हासिल की। फेडरर ने शीर्ष विश्व वरीयता प्राप्त नडाल को सीधे सेटों में 6-4, 6-3 से मात देकर शंघाई मास्टर्स टेनिस टूर्नमेंट अपने नाम किया। 
अब तक के करियर में फेडरर ने नडाल के खिलाफ अपना 15वां मैच जीता है। इसके अलावा, इस साल दोनों चार बार आमने-सामने आए थे और चारों बार फेडरर ने नडाल को दोयम साबित किया है।  फेडरर ने इस जीत के साथ हार्ड कोर्ट पर अपनी 700वीं जीत दर्ज की। 
