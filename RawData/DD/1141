एनसीसी द्वारा आयोजित किए जा रहे राष्ट्रीय एकीकरण शिविरों को एक भारत, श्रेष्ठ भारत के ऑनलाइन शिविरों के तहत नए सिरे से तैयार किया जा रहा है। इसमें विभिन्न राज्यों की संस्कृति, परंपराओं और प्रथाओं की बेहतर समझ के लिए राज्यों और केंद्र शासित प्रदेशों की जोड़ी शामिल हैं। 
प्रधानमंत्री नरेंद्र मोदी ने एनसीसी द्वारा आयोजित किए जा रहे राष्ट्रीय एकीकरण शिविरों को एक भारत, श्रेष्ठ भारत शिविरों के तहत नए सिरे से तैयार और पुनर्गठित करवाया है। इस अवधारणा में विभिन्न राज्यों की संस्कृति, परंपराओं और प्रथाओं की बेहतर समझ के लिए राज्यों और केंद्र शासित प्रदेशों की जोड़ी शामिल हैं, जिससे भारत की एकता और अखंडता मजबूत होती है।
इसके तहत एक राज्य को मेजबान राज्य और दूसरे को अतिथि राज्य के रूप में नामित किये जाते हैं। पिछले साल दिल्ली राज्य ने उत्तर पूर्वी राज्यों की मेजबानी की थी और शिविर के दौरान दिल्ली उत्तर पूर्वी राज्यों के कैडेटों को अपने अपने क्षेत्रों, इतिहास, भूगोल, संस्कृति, परंपरा, भोजन और पर्यटक आकर्षण के बारे में बताया। साथ ही कैडेट्स ने एक दूसरे को अपनी भाषा के कुछ ज़रूरी शब्द और वाक्य भी सिखाए।
इस साल कोविड-19 महामारी की वजह से एनसीसी ने एक भारत श्रेष्ठ भारत शिविर को ऑनलाइन चलाने का निर्णय लिया जिसमें 06 जुलाई से 11 जुलाई 2020 तक शिलांग समूह द्वारा संचालित शिविर में उत्तर पूर्वी राज्यों और दिल्ली निदेशालय के 50-50 कैडेट भाग ले रहे हैं। पिछले कुछ दिनों में कैडेटों के पूरे मनोयोग से भाग लेने के साथ ऑनलाइन कैंप बेहद दिलचस्प रहा है और अपने अपने राज्यों के समृद्ध इतिहास, संस्कृति, परंपराओं, त्योहारों, पर्यटन स्थलों, और व्यंजनों के बारे में बताया है। 
दिल्ली (गर्ल्स) बटालियन एन.सी.सी. की कैप्टन परमिंदर सहगल को कैंप के लिए दिल्ली निदेशालय के कैडेट्स को तैयार करने की जिम्मेदारी सौंपी गई है। दिल्ली निदेशालय के कैडेट्स अपने विचारों और सुंदर वीडियो प्रस्तुति के साथ सभी प्रतिभागियों को मंत्रमुग्ध कर रहे हैं और दिल्ली राज्य के शानदार राजदूत बने हैं।
दिल्ली निदेशालय के अपर महानिदेशक मेजर जनरल आरके माथुर ने बताया कि इस शिविर के माध्यम से कैडेट्स अपने घर बैठे ही ऑनलाइन एक दूसरे के राज्यों को भलीभांति समझ पा रहे हैं उनका खानपान और उनकी संस्कृति को भी इसी एक भारत श्रेष्ठ भारत शिविर के जरिए समझा जा सकता है।
 
गिरीश निशाना की रिपोर्ट, डीडी न्यूज़ दिल्ली।
