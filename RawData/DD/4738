इसमें शायद ही किसी को शक होगा कि हरियाणा के विधानसभा चुनाव के नतीजों ने सबको कम या ज्यादा सबको चौंकाया है। यहां पर ये सवाल ज़रूर पूछा जा रहा है कि किसकी होगी सरकार। भाजपा महज़ कुछ कदम दूर है तो कांग्रेस कुछ ज्यादा, ऐसे में सत्ता की चाबी किसी न किसी गठबंधन में ही छुपा। अब कौन किसी पाले में जाएगा, देखना यही बाकि है। 
हरियाणा विधानसभा चुनाव के नतीजे आने के बाद राज्य में त्रिशंकु विधानसभा बनती नजर आ रही है और किसी को बहुमत नहीं मिल रहा है। नतीजों के आधार पर बीजेपी सबसे बड़ी पार्टी बन कर उभर रही है, वहीं कांग्रेस भी अच्छी-खासी संख्या के साथ दूसरे नंबर पर मौजूद है। दुष्यंत चौटाला की पार्टी जेजेपी तीसरे नंबर पर किंगमेकर की भूमिका में आ गई है तो निर्दलीय और आईएनएलडी विधायक भी काफी महत्वपूर्ण हो गए हैं।
हरियाणा चुनाव के नतीजों पर पीएम मोदी ने ट्वीट कर कहा कि ... मैं हरियाणा के लोगों को आशीर्वाद के लिए धन्यवाद देता हूं, हम राज्य के विकास के लिए काम करते रहेंगे, मैं हरियाणा बीजेपी कार्यकर्ताओं की कड़ी मेहनत की तारीफ करता हूं..
हरियाणा के  नतीजों के बाद बीजेपी अध्यक्ष अमित शाह ने ट्वीट किया कि ...गत 5वर्षों में मोदी जी के केंद्रीय नेतृत्व में खट्टर सरकार ने हरियाणा की जनता के कल्याण के लिए हर संभव प्रयास किये। भाजपा को सबसे बड़ी पार्टी बनाकर पुनः सेवा का मौका देने के लिए जनता का अभिनंदन करता हूँ।
बहुमत हासिल न हो पाने के कारण बीजेपी और कांग्रेस ने अन्य दलों के साथ मिलकर सरकार बनाने के प्रयास तेज कर दिए हैं। सत्ता की कुंजी काफी हद तक जेजेपी और निर्दलीय के हाथों में चली गई है। बीजेपी ने छोटे दलों और विधायकों से बातचीत शुरू कर दी है।
कांग्रेस पार्टी अपने प्रदर्शन से खुश दिख रही है। हरियाणा के पूर्व मुख्यमंत्री और कांग्रेस नेता भूपेन्द्र सिंह हुड्डा ने उम्मीद जताई है कि हरियाणा में कांग्रेस  की सरकार बनेगी। हालांकि उन्होंने जेजेपी, आईएनएलडी और निर्दलीयों से अपील की है कि सभी साथ आकर सरकार बनाएं। 
रुझानों और नतीजों से ये साफ है कि सरकार बनाने में जननायक जनता पार्टी की अहम भूमिका हो सकती है। क्योंकि जेजेपी तीसरी बड़ी पार्टी के रूप में सामने आ रही है। जेजेपी नेता दुष्यंत चौटाला का कहना है कि कोई भी फैसला सभी सीटों की तस्वीर साफ़ होने के बाद ही लेंगे।
इस विधानसभा चुनाव में बीजेपी की सीटें  2014 के विधानसभा चुनाव मुकाबले कम हो गयी हैं। मुख्यमंत्री मनोहर लाल भले ही चुनाव जीत गए हैं लेकिन उनके तमाम बडे मंत्री चुनाव हार गए हैं। हारने वालों में नारनौंद विधानसभा से वित्त मंत्री कैप्टन अभिमन्यु महेंद्रगढ़ विधानसभा क्षेत्र में शिक्षा मंत्री रामबिलास शर्मा, कृषि मंत्री ओपी धनखड़, परिवहन मंत्री रहे कृष्ण लाल पंवार और  कविता जैन शामिल हैं। नतीजों के बाद मुख्यमंत्री मनोहर लाल ने राज्यपाल से मिलकर अपना इस्तीफा सौंपा। 
फिलहाल नतीजे आ गए हैं लेकिन लगता है राज्य में नयी सरकार बनने में अभी समय लगेगा।
