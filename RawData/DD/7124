12 मई को होने वाले लोकसभा चुनाव के छठे चरण के मतदान के लिए तैयारियां पूरी कर ली गई हैं. निष्पक्ष चुनाव कराने के लिए तमाम जगहों पर पुलिस बल के साथ केंद्रीय सुरक्षाबलों की भी तैनाती की गई है. इस दौर में 59 लोकसभा सीटों पर 10 करोड़ 17 लाख मतदाता, चुनाव मैदान में कुल 979 प्रत्याशियों की किस्मत का फैसला करेंगे. छठे चरण में दिल्ली की सभी सात और हरियाणा की सभी दस सीटों के अलावा उत्तर प्रदेश की 14, बिहार, मध्य प्रदेश और पश्चिम बंगाल की आठ-आठ और झारखंड की चार सीटों पर मतदान होगा. 
दिल्ली की सात लोकसभा सीटों के लिए 1.43 करोड़ से ज्यादा मतदाता कुल 164 उम्मीदवारों की किस्मत का फैसला करेंगे. जिसमें 18 महिला उम्मीदवार हैं. दिल्ली में कुल 13819 मतदान केंद्र स्थापित किये जाएंगे. जिनमें से 523 मतदान केंद्रों की पहचान संवेदनशील के तौर पर की गई है, जिनके लिए विशेष सुरक्षा उपाय किए गए हैं.
हरियाणा की भी 10 सीटों पर छठे चरण में मतदान होगा. 223 उम्मीदवारों की किस्मत का फैसला 1 करोड़ 80 लाख से ज्यादा मतदाता करेंगे. हरियाणा में कुल 19441 मतदान केन्द्र बनाए गए हैं. केन्द्रीय बलों समेत कुल 67,000 सुरक्षाकर्मियों को चुनाव ड्यूटी में तैनात किया गया है.
उत्तर प्रदेश की 14 सीटों पर मतदान के लिए कुल 29076 मतदान केन्द्र बनाये गये हैं. यूपी में 2 करोड़ 50 लाख से ज्यादा मतदाता 177 उम्मीदवारों का चुनावी भाग्य तय करेंगे.
झारखंड में कुल 8300 मतदान केंद्रों पर 66 लाख मतदाता अपने मताधिकार का प्रयोग कर कुल 67 उम्मीदवारों के भाग्य का फैसला करेंगे. चुनाव के लिए सुरक्षा के पुख्ता इंतजाम किए गए हैं और इसके लिए लगभग 40 हजार सुरक्षाकर्मियों को तैनात किया गया है. साथ ही सभी मतदान केंद्रों पर सशस्त्र पुलिसकर्मी तैनात रहेंगे, ताकि मतदाता भयमुक्त होकर मतदान कर सकें. इसके अलावा अति संवेदनशील और संवेदनशील मतदान केंद्रों में शांतिपूर्ण मतदान कराने के लिए केंद्रीय अर्धसैनिक बल के जवानों की तैनाती की गई है. इसके साथ संवेदनशील मतदान केंद्रों की निगरानी के लिए 3 हेलीकॉप्टरों का इस्तेमाल किया जाएगा.
मध्य प्रदेश की बात करें तो छठे चरण में 8 सीटों पर 138 उम्मीदवार मैदान में हैं. 1 करोड़ से ज्यादा मतदाता हैं. 13029 मतदान केन्द्रों पर सुरक्षा के कड़े इंतजाम किये गये हैं.
लोकसभा चुनाव में इस बार पश्चिम बंगाल चुनाव के दौरान हिंसा की खबरें आती रही हैं. इसी को देखते हुए इस बार सुरक्षा के कड़े बंदोबस्त किये गये हैं.
बिहार की 8 सीटों पर 127 उम्मीदवारों की किस्मत का फैसला 1 करोड़ 30 लाख से अधिक मतदाता करेंगे.
पांच चरण के चुनाव में 543 लोकसभा सीटों में से अब तक 424 सीटों पर मतदान हो चुका है. अब नज़रे छठे चरण की 59 सीटों पर लगी हैं.
