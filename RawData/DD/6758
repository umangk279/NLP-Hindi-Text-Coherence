प्रधानमंत्री नरेंद्र मोदी ने बिश्केक में शंघाई सहयोग संगठन सम्मेलन को किया संबोधित, आतंकवाद की चुनौती से निपटने के लिए अंतरराष्ट्रीय सहयोग का किया आह्वान, कहा आतंकवाद का साथ देने वाले देशों को अलग थलग करने की है जरूरत । 
प्रधानमंत्री नरेंद्र मोदी ने आज किर्गिस्‍तान की राजधानी बिश्‍केक में शंघाई सहयोग संगठन के 19वें सम्‍मेलन को संबोधित किया। प्रधानमंत्री ने कहा कि हमारे साझा क्षेत्र में संपर्क को औऱ बेहतर करने की ज़रूरत है। प्रधानमंत्री नरेन्द्र मोदी ने एससीओ सदस्यों के लिए 6 क्षेत्रों में सहयोग 'HEALTH' मंत्र दिया। उन्होंने सदस्य देशों से स्वास्थ्य, अर्थ व्यवस्था, वैकल्पिक ऊर्जा, साहित्य,आतंकवाद की रोकथाम और मानव संवेदना के मुद्दों पर आपसी सहयोग को और मज़बूत बनाने आह्वान किया ।
प्रधानमंत्री नरेन्द्र मोदी ने एससीओ देशों के बीच स्वास्थ्य के क्षेत्र में सहयोग की महत्ता पर बल देते हुए कहा कि भारत टेलीमेडिसिन और मेडिकल टूरिज्म के अपने अनुभव को सदस्य देशों के साथ साझा करने में खुशी मिलेगी। साथ ही पीएम ने अर्थव्यवस्था के मोर्चे पर सहयोग पर ज़ोर देते हुए कहा कि हमें भेदभाव रहित खुली समावेशी बहुपक्षीय व्यापार प्रणाली बनाने की जरुरत है।
भारत ने आतंकवाद से निपटने के लिए अंतरराष्ट्रीय समुदाय से एक सम्मेलन के आयोजन का आह्वान किया है। प्रधानमंत्री ने कहा कि आतंकवाद को प्रोत्साहन और समर्थन करने वाले देशों को जिम्मेदार ठहराना जरूरी है। प्रधानमंत्री ने अफगानिस्तान में शांति बहाली को बेहद ज़रूरी बताते हुए सदस्य देशों से अफगानिस्तान की मदद करने का आह्वान किया।
पीएम ने जलवायु परिवर्तन के प्रति भारत की प्रतिबद्धता को दर्शाते हुए कहा कि अक्षय ऊर्जा और सौर ऊर्जा को लेकर भारत का रूख पूरी दुनिया के सामने है।
किर्गिस्‍तान की राजधानी बिश्‍केक में शंघाई सहयोग संगठन का 19वां शिखर सम्‍मेलन जारी है। प्रधानमंत्री नरेन्द्र मोदी इस सम्मेलन में शिरकत कर रहे हैं। गौरतलब है कि 2017 के बाद यह दूसरा सम्मेलन है जिसमें भारत और पाकिस्तान भी पूर्ण सदस्य के तौर पर हिस्सा ले रहे हैं। प्रधानमंत्री नरेन्द्र मोदी समेत अन्य सदस्य देशों के नेताओं ने बैठक में विभिन्न क्षेत्रीय और वैश्विक मुद्दों पर चर्चा की हैं।  
