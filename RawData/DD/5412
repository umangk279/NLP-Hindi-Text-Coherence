अमेरिका और चीन के बीच जारी व्यापार युद्ध थमने के संकेत, चीन ने अमेरिका के उत्पादों की 16 श्रेणियों से शुल्क हटाने की घोषणा की, छूट 17 सितंबर से होगा प्रभावी, खाद्य पदार्थ और जीवन रक्षक दवाईयों के सस्ते होने की उम्मीद. 
अमेरिका-चीन ट्रेड वॉर के बाद से उपजे तनावों में अब धीरे-धीरे नरमी आती दिख रही है। ट्विटर पर अमेरिकी राष्ट्रपति डोनाल्ड ट्रम्प ने ताज़ा बयान में कहा है कि अमेरिका, चीन पर अपनी अगली नियोजित टैरिफ वृद्धि को लगाने पर दो हफ्ते की रोक लगाने जा रहा है। साथ ही ट्रंप ने कहा कि इस क़दम से एक अक्टूबर से 15 अक्टूबर के बीच हम 250 बिलियन डॉलर के शुल्क को वापस ले लेंगे। 
अमेरिकी राष्ट्रपति की इस घोषणा का मतलब है कि अमेरिका चीनी आयात शुल्क में भारी वृद्धि को प्रस्तावित करने में 15 दिनों की देरी कर रहा है। ट्रंप ने इसे 'सद्भावना का संकेत' कहा है, जो दुनिया की दो सबसे बड़ी अर्थव्यवस्थाओं के बीच गंभीर रूप से बिगड़ रहे संबंधों को दूर करने में मदद कर सकता है। चीन को अमेरिकी राष्ट्रपति के क़दम को लेकर उम्मीद की किरण नज़र आ रही है। 
ट्रंप ने ट्वीट में कहा कि चीन के उप प्रधान मंत्री लियू हे के अनुरोध पर और इस कारण कि चीन 1 अक्टूबर को अपनी 70 वीं वर्षगांठ मनाएगा, हम सद्भावना के एक इशारे के रूप में सहमत हुए हैं कि 250 बिलियन डॉलर के सामान पर बढ़े हुए टैरिफ को दो हफ्ते बाद लगाया जाएगा।
2018 से चले आ रहे ट्रेड वॉर के सिलसिले में राष्ट्रपति ट्रंप का फैसला चीन के अमेरिका के उत्पादों की 16 श्रेणियों पर लगे टैरिफ को हटाने की घोषणा के जवाब में आया है। चीन ने बुधवार को ही यह घोषणा की। कई रिपोर्ट बताती हैं कि सीमा शुल्क आयोग ने बताया है कि टैरिफ में यह छूट 17 सितंबर से प्रभावी हो जाएगी। ख़ास बात ये भी है कि शीर्ष चीनी अधिकारियों का अक्टूबर की शुरुआत में वार्ता के लिए अमेरिका आने का कार्यक्रम है। 
पिछले साल से, जब से अमेरिका और चीन के बीच व्यापार युद्ध शुरु हुआ है, दोनों देश एक व्यापक व्यापार सौदे पर काम कर रहे हैं, जो न केवल व्यापार के संतुलन के मुद्दे को संबोधित करता है, बल्कि चीन में बौद्धिक संपदा की चोरी और अमेरिकी कंपनियों की जबरदस्ती को भी समाप्त करता है।
