एक समाचार एजेंसी को दिए साक्षात्कार में कांग्रेस के वरिष्ठ नेता और पूर्व केंद्रीय मंत्री जयराम रमेश ने कहा कि कांग्रेस पार्टी अस्तित्व के संकट से जूझ रही है, अगर पुराने ढ़र्रे पर चलती रही तो भविष्य अंधकारमय है। 
 कांग्रेस के वरिष्‍ठ नेता जयराम रमेश ने एक समाचार एजेंसी को दिए खास साक्षात्कार में कहा कि कांग्रेस पार्टी अपने अस्तित्‍व के गंभीर संकट से गुजर रही है। उन्‍होंने कहा कि प्रधानमंत्री नरेन्‍द्र मोदी और भाजपा अध्‍यक्ष अमित शाह की चुनौतियों का सामना करने के लिए कांग्रेस नेताओं द्वारा सामूहिक प्रयास करने की आवश्‍यकता है। 
वरिष्‍ठ नेता जयराम रमेश ने कहा, 'पुराने नारे काम नहीं करते, पुराना फार्मूला काम नहीं करता, पुराना मंत्र काम नहीं करता। भारत बदल गया है, कांग्रेस पार्टी को बदलना होगा।' साथ ही उन्होंने कहा कि राहुल गांधी 2017 के आखिरी तक कांग्रेस अध्यक्ष की कमान संभाल सकते हैं।
पूर्व केंद्रीय मंत्री ने कहा, 'लेकिन आज, मैं कहूंगा कि कांग्रेस अस्तित्व के संकट का सामना कर रही है। यह चुनावी संकट नहीं है। सचमुच में , पार्टी गंभीर संकट में है।' 
