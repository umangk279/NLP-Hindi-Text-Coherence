दुनिया भर में कोरोना वायरस के चलते मरने वालों की संख्या हुई 638, जापान ने इस महामारी से जूझ रहे देशों की मदद के लिए विश्व स्वास्थ्य संगठन को दी 10 मिलियन डॉलर की मदद। वुहान से भारत लाए गए सभी 645 लोग टेस्ट में पाए गए नेगेटिव। इससे पहले टेस्ट में पाज़िटिव पाए गए 3 लोगों की हालत स्थिर। 
दुनिया भर में कोरोना वायरस से मरने वालों की संख्या बढ़कर 638 हो गई है। चीन के राष्ट्रीय स्वास्थ्य आयोग ने फिलीपींस में कोरोनावायरस से एक मौत के साथ चीन में 637 लोगों की मौत हो गई है। चीन में कल कुल 31,211 के कोरोनावायरस से प्रभावित होने की पुष्टि हुई है, इसके अलावा चीन से बाहर 200 मामलों की पुष्टि हुई है।
कोरोनावायरस से प्रभावित चीन में कल 73 नई मौतों की और 3,143 नए मामलों की पुष्टि हुई है। वहीं कल 387 मरीजों के ठीक होने के बाद अब तक कुल 1,542 रोगियों का सफल इलाज हो चुका है। वहीं जापान में क्रूज जहाज डायमंड प्रिंसेस पर 41 नए मामले सामने आए है, जिससे की जहाज पर कोरोनावायरस से प्रभावित लोगों की संख्या बढ़कर 61 हो गई है। इस तरह जापान में अब कुल 86 मामलों की पुष्टि हुई है जो कि चीन के बाहर किसी देश में दूसरा सबसे बड़ा मामला है।
जापान ने विश्व स्वास्थ्य संगठन को 10 मिलियन डॉलर का अनुदान देने की घोषणा की है जिससे कि उन देशों की मदद की जा सकेगी जिनके पास इस महामारी से निपटने के लिए उपयुक्त स्वास्थ्य सुविधाएं नहीं है।
चीन के वुहान से लाए जाने के बाद सेना और आईटीबीपी द्वारा बनाए गए पृथक केंद्रों में रखे गए सभी 645 लोगों की कोरोना वायरस की जांच रिपोर्ट नेगेटिव आई है। केन्द्रीय स्वास्थ्य मंत्रालय ने कल ये जानकारी दी। मंत्रालय ने एक बयान में कहा कि छह फरवरी तक 1,265 उड़ानों के 1,38,750 यात्रियों की कोरोना वायरस जांच की गई, लेकिन कोई नया मामला सामने नहीं आया है।
भारत में अभी तक सिर्फ केरल में ही कोरोना वायरस के तीन मामलों की पुष्टि हुई है, जिनकी हालत स्थिर बनी हुई है। 
  
