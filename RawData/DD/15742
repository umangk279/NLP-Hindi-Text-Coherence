दक्षिणी फिलीपींस में उष्णकटिबंधीय तूफ़ान 'टेमबिन' में मरने वालों की संख्या बढ़ कर 180 हो गई है. 
मिट्टी धंसने के कारण पूरा एक गांव तबाह हो गया, वहीं एक दूसरा नगर भी इसकी चपेट में आ गया. मिंडानो द्वीप के तुबोद नगर में 19 लोगों के मरने की ख़बर है, जहां उष्णकटिबंधीय तूफान टेंबिन के कारण आई भीषण बाढ़ और मिट्टी धंसने के कारण गांव का वजूद ही ख़त्म हो गया.
फिलीपींस के वायुमंडलीय, भूभौतिकीय और ऐस्ट्रोनॉमिकल सर्विसेज ऐडमिनिस्ट्रेशन (पेगासा) ने बताया कि 'टेमबिन' शुक्रवार को सुबह करीब 1:25 बजे 125 किलोमीटर/घंटे की रफ्तार से मिंदनाओ इलाके में पहुंचा. तूफान तेज रफ्तार से पश्चिम की ओर बढ़ रहा है और 400 किलोमीटर तक के क्षेत्र में भारी बारिश से देश का दूसरा सबसे बड़ा आईलैंड पूरी तरह से डूबा हुआ है.
बाढ़ की वजह से 3 प्रांतों के करीब 50,000 लोग विस्थापित हुए हैं. मनीला एयरपोर्ट पर कई उड़ानें रद्द कर दी गई हैं. पोर्ट अधिकारियों ने बताया कि द्वीपसमूह के विभिन्न बंदरगाहों में 6,000 से अधिक यात्री फंसे हुए हैं. फिलीपींस में हर साल कम से कम 20 से अधिक बार तूफान और आंधी आती है. 'टेमबिन' इस साल का 22वां तूफान है, जिसने आईलैंड को पूरी तरह प्रभावित किया है.
