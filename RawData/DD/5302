इजरायल के कार्यवाहक प्रधानमंत्री बेंजामिन नेतन्याहू को चुनाव बहुमत नहीं मिला। नेतन्याहू ने अपने प्रतिद्वंदी पार्टी ब्लू एंड वाइट के प्रमुख बेनी गांज से अपील करते हुए व्यापक यूनिटी सरकार बनाने का आह्वान किया।  
इजरायल के आम चुनाव में किसी भी दल को स्पष्ट बहुमत नहीं मिलने के बाद आज प्रधानमंत्री बेन्यामिन नेतन्याहू ने कहा कि दक्षिणपंथी दल सरकार का गठन नहीं कर सकते है और एक यूनिटी सरकार बनने की संभावना दिख रही है। आज बेन्यामिन नेतन्याहू ने अपने प्रतिद्वंदी पार्टी ब्लू एंड वाइट के प्रमुख बेनी गांज से अपील करते हुए व्यापक यूनिटी सरकार बनाने का आह्वान किया।
इसके साथ ही नेतन्याहू ने बेनी गांज को जल्द मिलकर इस दिशा में प्रक्रिया शुरु करने को कहा। साथ ही बेन्यामिन नेतन्याहू ने कहा कि इस वक्त तीसरी बार चुनाव कराने का कोई मतलब नहीं है और इसलिए व्यापक यूनिटी सरकार बननी चाहिए।
बुधवार तक हुई मतगणना में इस्राइल के प्रधानमंत्री बेंजामिन नेतन्याहू की लिकुद पार्टी को उसकी मुख्य प्रतिद्वंद्वी ब्लू एंड व्हाइट से 32 के मुकाबले एक सीट कम 31 सीटें मिली थी। केंद्रीय चुनाव समिति ने कहा था कि 91 प्रतिशत वोट गिने जाने तक ब्लू एंड व्हाइट पार्टी ने लिकुद पार्टी पर एक सीट की बढ़त बना ली है। समिति द्वारा जारी आंकड़ों के अनुसार मध्य-वामपंथी गुट के पास 56 सीटें हो गयी हैं जबकि संसद की 120 सीटों में नेतन्याहू की पार्टी के पास 55 सीटें थी।
नेतन्याहू ने बुधवार को लिकुड के विधायकों को संबोधित किया जहां उन्होंने कहा कि वह दक्षिणपंथी गुटों के नेताओं के साथ मिले थे और उन्होंने उनके नेतृत्व में अगली सरकार बनाने के लिए उनके साथ काम करने का संकल्प लिया था। इजराइलियों  ने मंगलवार को देश में पांच महीने के भीतर दूसरे आम चुनाव के तहत मतदान किया था। 69 वर्षीय नेतन्याहू अप्रैल में हुए चुनाव के बाद बहुमत के साथ गठबंधन नहीं बना पाए थे। 
