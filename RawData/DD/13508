विधि आयोग ने कहा है कि सट्टेबाजी अवैध है और इस पर पूरी तरह से रोक लगनी चाहिए. लेकिन साथ ही आयोग ने यह भी कहा कि अगर सरकार सट्टेबाजी को रोकने में असमर्थ है तो  सट्टेबाजी के लिए कानून बनाकर ऑनलाइन सट्टेबाजी को वैध कर देना चाहिए. आयोग ने अपनी रिपोर्ट में यह सुझाव दिया है कि इस तरह की सट्टेबाजी पर सरकार टैक्स लगाए. गौरतलब है कि हिंदुस्तान में सट्टेबाजी को लेकर कई बड़े विवाद सामने आ चुके हैं और इन विवादों में बड़े-बड़े नाम जुड़ चुके हैं. ऐसे में विधि आयोग की यह रिपोर्ट बेहद अहम मानी जा रही है. 
दिल्ली और क्रिकेट में सट्टेबाजी का नाता गहरा है. हाल ही में अभिनेता अरबाज खान का नाम आईपीएल सट्टेबाजी में सामने आया था. पहले भी कई क्रिकेटरों और मशहूर हस्तियों पर क्रिकेट सट्टेबाजी के आरोप लगे हैं. भारत में काफी लंबे समय से मांग थी कि सट्टेबाजी को वैध कर दिया जाए. मामले पर अपनी रिपोर्ट सरकार को सौंपते हुए विधि आयोग ने कहा है कि सट्टेबाजी अवैध है और सरकार की पहली कोशिश होनी चाहिए कि इसे पूरी तरह से बैन कर दे. लेकिन आयोग का मानना है कि अगर सरकार इसे रोकने में असमर्थ है तो उसे क्रिकेट सहित अन्य खेलों में भी ऑनलाइन सट्टेबाजी वैध कर देनी चाहिए. आयोग ने अपनी रिपोर्ट में कहा कि भारत में सट्टेबाजी गैरकानूनी होने के बाद भी चोरी छिपे हो रही है. यहां तक की चुनाव में भी सट्टा लगता है. आयोग ने सट्टे पर टैक्स लगाने का भी सुझाव अपनी रिपोर्ट में दिया है. रिपोर्ट में कहा गया है, संसद सट्टेबाजी के नियमन के लिए एक आदर्श कानून बना सकती है. आयोग का कहना है कि संसद संविधान के अनुच्छेद 249 या 252 के तहत अपने अधिकारों का इस्तेमाल करते हुए विधेयक बना सकती है.
कानून मंत्रालय को गुरुवार को सौंपी रिपोर्ट 'लीगल फ्रेमवर्क: गैंबलिंग एंड स्पोर्ट्स बेटिंग इंक्लूडिंग क्रिकेट इन इंडिया' में आयोग ने एक जगह टिप्पणी की है कि मौजूदा कानून और पाबंदी का उचित असर नहीं दिख रहा है. ऐसे में सरकार इसे नियमित कर दे. आयोग ने सट्टेबाजी के पूरे लेनदेन को पैन कार्ड और आधार से जोड़ने की बात कही है.
कमीशन के मुताबिक कंसल्टेशन के दौरान भी इसे वैध बनाने के पक्ष में काफी सुझाव आए. क्रिकेट प्रशासन में सुधार के उपायों पर गौर करने वाली लोढ़ा समिति ने भारत में खेल सट्टेबाजी को वैध बनाने की सिफारिश की थी. उसी के बाद 2016 में सुप्रीम कोर्ट द्वारा क्रिकेट में सट्टेबाजी को वैध बनाने के लिए कानून प्रणाली तैयार करने का काम विधि आयोग को सौंपा गया था.
