एयरटेल ने अपने 25,000 कर्मचारियों को अप्रैल के लिए मूल वेतन देने का फैसला किया है, जिससे वे कोरोना वायरस महामारी का मुकाबला करने के लिए किये गये लॉकडाउन से पैदा हुए अप्रत्याशित हालात का सामना कर सकें। 
भारती एयरटेल ने अपने वितरकों और रिटेल फ्रैंचाइजी के करीब 25,000 कर्मचारियों को अप्रैल के लिए मूल वेतन देने का फैसला किया है, ताकि वे कोरोना वायरस महामारी का मुकाबला करने के लिए किए गए लॉकडाउन से पैदा हुए अप्रत्याशित हालात का सामना कर सकें।
भारती एयरटेल ने दिल्ली एनसीआर में वितरण साझेदारों को संबोधित एक पत्र में कहा कि ‘‘अचानक लॉकडाउन से अप्रैल में आपका कामकाज और आमदनी बहुत कम हो गई है।..इस कठिन वक्त से उबरने में आपकी मदद करने के लिए हमने अप्रैल के महीने के लिए एक बार सहयोग देने की योजना बनाई है।
ऐसा यह सुनिश्चित करने के लिए किया गया है कि आपके एफएसई (क्षेत्र सेवा कार्यकारी) और अन्य अग्रणी पंक्ति के सहयोगियों को उनका मूल वेतन मिलता रहे। ’’ इसी तरह के पत्र विभिन्न सर्कल सीईओ ने वितरकों और रिटेल फ्रैंचाइजी को भेजे हैं।
सूत्रों ने कहा कि इस कदम से एयरटेल के वितरण साझेदारों के लगभग 25,000 कर्मचारियों को लाभ होगा। भारती एयरटेल ने कहा है कि वह अपने कम आय वाले प्रीपेड ग्राहकों की वैधता तीन मई तक बढ़ा रही है। ये ग्राहक अब अपने एयरटेल मोबाइल नंबरों पर अपने प्लान की वैधता खत्म होने के बाद भी इनकमिंग कॉल पा सकेंगे।
