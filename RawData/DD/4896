भारत की युवा मुक्केबाज मंजू रानी को विश्व महिला मुक्केबाजी चैंपियनशिप में रजत पदक से संतोष करना पड़ा। पहली बार विश्व चैंपियनशिप में भाग ले रही छठी वरीयता प्राप्त मंजू ने आज 48 किग्रा भारवर्ग के फाइनल में शानदार खेल दिखाया। हालांकि उन्हें मेजबान रूस की दूसरी वरीयता प्राप्त खिलाड़ी एकातेरिना पाल्टसेवा के हाथों हार का सामना करना पड़ा। 
भारत की उभरती हुई महिला मुक्केबाज़ मंजू रानी ने अपने शानदार प्रदर्शन के बलबूते अपना नाम इतिहास में दर्ज करा लिया है। मंजू ने रूस में आयोजित हुई महिला विश्व मुक्केबाजी चैम्पियनशिप में रविवार को रजत पदक जीतकर प्रतियोगिता में देश को चौथा पदक दिलाया। मंजू रानी को चैंपियनशिप के फाइनल में रविवार को हार का सामना करना पड़ा। रूस की एकातेरिना पाल्टसेवा ने पहली बार विश्व चैंपियनशिप में भाग ले रही छठी सीड मंजू को 48 किलोग्राम वर्ग के फाइनल में 4-1 से पराजित किया।
दूसरी सीड पाल्टसेवा के खिलाफ मिली इस हार के बाद मंजू को रजत पदक से ही संतोष करना पड़ा। पांच जजों ने मेजबान रूस की खिलाड़ी के पक्ष में 29-28, 29-28, 30-27, 30-27, 28-29 से फैसला सुनाया। 18 साल बाद यह पहला मौका है जब किसी भारतीय महिला मुक्केबाज ने अपने पदार्पण विश्व चैंपियनशिप में सिल्वर मेडल जीता हो। स्ट्रांजा कप की रजत पदक विजेता मंजू से पहले एम सी मैरी कॉम वर्ष 2001 में अपने पदार्पण विश्व चैंपियनशिप के फाइनल में पहुंची थी। मंजू के इस मुकाबले के साथ विश्व चैम्पियनशिप में भारतीय अभियान समाप्त हुआ।
भारत ने एक रजत और तीन कांस्य पदक जीते। कांस्य छह बार की विश्व चैम्पियन एमसी मैरीकॉम, जमुना बोरो और लवलीना बोगोर्हेन ने जीता है। ये तीनों शनिवार को अपने सेमीफाइनल मुकाबले हार गई थीं। रानी ने इस साल राष्ट्रीय मुक्केबाजी प्रतियोगिता में हरियाणा के लिए न चुने जाने के बाद  पंजाब की तरफ से खेलते हुए राष्ट्रीय प्रतियोगिता में स्वर्ण जीतने में सफलता पाई। इसके बाद उन्होने यूरोपा की सबसे पुरानी प्रतियोगिताओ में से एक स्ट्रांजा कप में रजत पदक जीता। 
