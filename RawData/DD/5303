सऊदी अरब में तेल संयंत्रों पर हुए हमलों के बाद तेल आपूर्ति फिर से शुरू हो गई है. ऊर्जा मंत्री ने कहा कि सऊदी अरब सितंबर के अंत तक 11 मिलियन बैरल प्रति दिन और नवंबर के अंत तक 12 मिलियन बैरल प्रतिदिन तक उत्पादन करने लगेगा. 
प्रिंस अब्दुल अजीज़ बिन सलमान ने प्रेस कॉन्फ्रेंस कर कहा कि अक्टूबर में तेल उत्पादन 9.89 मिलियन बैरल प्रति दिन होगा और साथ ही दुनिया की सबसे बड़े तेल निर्यातक कंपनी के रूप में अपने ग्राहकों की तेल ज़रूरतों को पूरा करेगा.
सऊदी प्रिंस ने कहा कि सऊदी अरब वैश्विक तेल बाज़ारों के सुरक्षित आपूर्तिकर्ता के रूप में अपनी भूमिका बनाए रखेगा. उन्होंने कहा कि राज्य को आगे के हमलों को रोकने के लिए सख़्त क़दम उठाने की ज़रूरत है.
