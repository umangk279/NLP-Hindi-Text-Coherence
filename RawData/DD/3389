चीन में कोरोना वायरस का प्रकोप, कोरोना वायरस से तीन लोगों की मौत की हुई पुष्टि, वुहान में प्रभावितों की संख्या 198 हुई, WHO ने कोरोना वायरस से सुरक्षा के लिए दी सलाह। 
चीन में एसएआरएस से मिलते-जुलते कोरोना वायरस से संक्रमित होने वाले लोगों की संख्या बढ़ रही है । चीन में कोरोना वायरस के प्रकोप के बाद राज्य सरकार ने सभी हवाई अड्डों और बंदरगाहों पर हाई अलर्ट लगा दिया है। वुहान और शेनजेन शहर में धीरे-धीरे ये वायरस अपने पैर पसार रहा है।
चीन में रहस्यमयी सार्स जैसे विषाणु का कहर बढ़ने के बीच इसकी चपेट में आने से अब तक तीन लोगों की मौत हो चुकी है और इसके करीब 140 नए मामले सामने आए हैं। स्थानीय स्वास्थ्य आयोग ने मृतकों के संबंध में जानकारी दिए बिना बताया कि वुहान में सप्ताहांत में इसके करीब 139 नए मामले सामने आए हैं। बीजिंग के डेक्सिंग जिले में स्वास्थ्य अधिकारियों ने बताया कि वुहान गए दो लोगों का विषाणु से जुड़े निमोनिया का इलाज किया गया और अब उनकी हालत स्थिर है।
शहर के स्वास्थ्य आयोग ने बताया कि चीन में करीब 201 लोग इसकी चपेट में आए हैं। वुहान में 170 लोगों का अब भी इलाज जारी है, जिनमें से नौ की हालत गंभीर है। कोरोना वायरस विषाणुओं का एक बड़ा समूह है लेकिन इनमें से केवल छह विषाणु ही लोगों को संक्रमित करते हैं। इसके सामान्य प्रभावों के चलते सर्दी-जुकाम होता है लेकिन ‘सिवीयर एक्यूट रेस्पिरेटरी सिंड्रोम’ (सार्स) ऐसा कोरोनावायरस है जिसके प्रकोप से 2002-03 में चीन और हांगकांग में करीब 650 लोगों की मौत हो गई थी।
