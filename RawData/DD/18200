भारत ने धर्मशाला टेस्ट में ऑस्ट्रेलियाई टीम पर अपना शिकंजा मजबूत कर लिया है। जीत के लिए मिले 106 रन के लक्ष्य का पीछा करते हुए तीसरे दिन का खेल ख़त्म होने तक भारत ने बिना किसी नुकसान के 19 रन बना लिए हैं और जीत से अब सिर्फ़ 87 रन दूर है। लोकेश राहुल 13 और मुरली विजय 6 रन बनाकर नाबाद हैं। 
 तीसरे दिन भारत ने ऑस्ट्रेलिया को दूसरी पारी में 137 रन पर ऑल आउट कर दिया। दूसरी पारी में ग्लेन मैक्सवेल ने 45 और मैथ्यू वेड ने नाबाद 25 रन बनाए। इस पारी में उमेश यादव, आर अश्विन और रविंद्र जडेजा ने 3-3 विकेट अपने नाम किए, जबकि एक विकेट भुवनेश्वर कुमार को मिला।
इससे पहले ऑस्ट्रेलियाई टीम ने लंच तक भारत की पहली पारी 332 रनों पर समाप्त कर दी थी। ऑस्ट्रेलिया के लिए लॉयन ने सबसे अधिक पांच विकेट लिए, वहीं कमिंस को तीन, जोश हाजलेवुड को एक और ओकीफ को एक सफलता हासिल हुई।
भारत और ऑस्ट्रेलिया के बीच चार टेस्ट मैचों की श्रृंखला का स्कोर 1-1 से बराबरी पर है और यह मैच दोनों टीमों के लिए निर्णायक है।
(AP/HY) 
