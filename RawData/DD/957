गृह मंत्री अमित शाह ने कोयला मंत्रालय के पर्यावरण अभियान को आगे बढ़ाते हुए वृक्षारोपण अभियान का शुभारंभ किया और इस मौके पर पर्यावरण संरक्षण के लिए कोयला मंत्रालय के प्रयासों की सराहना की। 
केंद्रीय गृह मंत्री अमित शाह ने दिल्ली में ‘वृक्षारोपण अभियान’ 2020 का शुभारंभ किया। शुभारंभ समारोह के दौरान केंद्रीय गृहमंत्री अमित शाह ने 6 इकोपार्कों  का उद्घाटन और शिलान्यास भी किया। यह आयोजन कोयला और लिग्नाइट के भंडार वाले 10 राज्यों के 38 जिलों में फैले 150 से भी अधिक स्थानों पर वीडियो कॉन्फ्रेंसिंग के माध्यम से आयोजित किया गया। इस मौके पर गृह मंत्री अमित शाह ने कहा कि एक बिलियन टन कोयला उत्पादन का लक्ष्य हमारी प्राथमिकताओं में है ।
गृह मंत्री ने कहा कि पीएम के सपने को साकार करना है तो कोयले के आयात को शून्य करना होगा। उन्होंने कोयला मंत्रालय से पीपल और नीम जैसे पेड़ लगाने की अपील भी की।
इस मौके पर कोयला मंत्री प्रल्हाद जोशी ने कहा कि कोयला उत्पादन और ऊर्जा सुरक्षा के मामले में देश को समृद्ध करना बहुत चुनौतीपूर्ण है लेकिन हम इस चुनौती को स्वीकार करते हैं। साथ ही पर्यावरण संतुलन भी हमारी बड़ी जिम्मेदारी है। 
ईको-पार्क या  पर्यटन स्थल आसपास के क्षेत्रों में रहनेवाले लोगों के लिए मनोरंजन, एडवेंचर, जल खेलों, पक्षियों को देखने आदि के लिए विकल्प प्रदान करेंगे । गोइंग ग्रीन' पर कोयला क्षेत्र का सबसे ज्यादा ज़ोर रहेगा, जिसमें खनन किए गए इलाकों और खनन से निकले मलबों के पारिस्थितिक पुनर्विकास, खदानों में और उनके आसपास पौधारोपण के माध्यम से ग्रीन कवर यानि हरित दायरे को अधिकतम किया जाना शामिल है। 
