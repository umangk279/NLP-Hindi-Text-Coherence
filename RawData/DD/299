प्रधानमंत्री नरेंद्र मोदी ने वीडियो कॉन्फ्रेंसिंग के जरिये बिहार में एक एलपीजी पाइपलाइन परियोजना और दो बॉटलिंग संयंत्रों का किया उद्घाटन। कार्यक्रम में बिहार के राज्यपाल फागू चौहान, मुख्यमंत्री नीतीश कुमार और केंद्रीय पेट्रोलियम एवं गैस मंत्री धर्मेंद्र प्रधान हुए शामिल। 
प्रधानमंत्री नरेन्‍द्र मोदी ने रविवार बिहार में पेट्रोलियम क्षेत्र से संबंधित तीन महत्‍वपूर्ण परियोजनाएं वीडियो कांफ्रेंसिंग के जरिये राष्‍ट्र को समर्पित कीं। पीएम ने पारादीप-हल्दिया-दुर्गापुर गैस पाईपलाइन संवर्धन परियोजना का लोकार्पण किया। 193 किलोमीटर लंबा दुर्गापुर-बांका सेक्‍शन पारादीप-हल्दिया-दुर्गापुर गैस पाईपलाइन विस्‍तार परियोजना का हिस्‍सा है, जिसकी आधारशिला पिछले साल 17 फरवरी को प्रधानमंत्री ने ही रखी थी। इसके साथ ही पीएम ने पूर्वी चम्‍पारण और बॉंका में रसोई गैस भरने वाले दो संयंत्र भी राष्‍ट्र को समर्पित किये। पूर्वी चम्‍पारण और बॉंका में एल पी जी गैस भरने वाले संयंत्रों की संयुक्‍त क्षमता रोजाना 80 हजार सिलेंडर भरने की होगी।
इस अवसर पर पीएम मोदी ने कहा कि कुछ वर्ष पहले जब बिहार के लिए विशेष पैकेज की घोषणा की गई थी, तो उसमें बहुत फोकस राज्य के इंफ्रास्ट्रक्चर पर था। पूर्णिया के LGP प्लांट का विस्तार हो, मुजफ्फरपुर में नया LGP प्लांट हो, ये सारे प्रोजेक्ट पहले ही पूरे किए जा चुके हैं। पीएम मोदी ने कहा कि उज्ज्वला योजना की वजह से आज देश के 8 करोड़ गरीब परिवारों के पास भी गैस कनेक्शन मौजूद है। इस योजना से गरीब के जीवन में क्या परिवर्तन आया है, ये कोरोना के दौरान हम सभी ने फिर महसूस किया है।
पीएम मोदी ने अपने संबोधन में कहा कि स्टार्टअप इंडिया, मुद्रा जैसी योजनाओं ने बिहार के नौजवानों को स्वरोजगार के लिए जरूरी राशि मुहैया कराई है। आज बिहार के गांवों में, शहरों में बिजली की उपलब्धता पहले के मुकाबले कहीं ज्यादा हुई है। 
इन संयंत्रों से राज्‍य की रसोई गैस की बढ़ती हुई मांग पूरी होगी, जिससे बिहार का सशक्तिकरण होगा। बॉंका संयंत्र पर करीब एक अरब 32 करोड़ रुपये और पूर्वी चम्‍पारण संयंत्र पर लगभग एक अरब 36 करोड़ रुपये की लागत आई है। दोनों संयंत्रों की परिकल्‍पना प्रधानमंत्री उज्‍ज्‍वला योजना के अंतर्गत की गई थी। 
