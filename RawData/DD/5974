दिल्ली के उपराज्यपाल अनिल बैजल ने 40 वर्ष और उससे ज्यादा उम्र के दिल्ली सरकार में कार्यरत कर्मचारियों की अनिवार्य वार्षिक स्वास्थ्य जांच योजना को सैद्धांतिक मंजूरी दी है. 
यह अनिवार्य वार्षिक स्वास्थ्य जांच कर्मचारियों की वार्षिक प्रदर्शन मूल्यांकन रिपोर्ट का जरूरी हिस्सा होगा. इस योजना के लागू होने के साथ दिल्ली सरकार के सभी कर्मचारी वार्षिक स्वास्थ्य जांच के लिए योग्य हो जाएंगे. इस योजना से दिल्ली सरकार में कार्यरत करीब डेढ़ लाख कर्मचारियों को फायदा मिलेगा. ये सुविधा आईएएस अधिकारियों और ग्रुप-ए सिविल सर्विस अधिकारियों के लिए पहले से ही लागू है.
इस योजना की शुरुआत निश्चित रूप से सरकार के अधीनस्थ सभी कर्मचारियों के लिए अच्छा स्वास्थ्य सुनिश्चित करने में एक मील का पत्थर साबित होगी. इस संबंध में उपराज्यपाल का निर्णय प्रशासन में समूची उत्पादकता और दक्षता में सुधार लाने में सहायक सिद्ध होगा. हालांकि इस संदर्भ में दिल्ली के मुख्य सचिव को कहा गया है कि वे प्रत्येक कर्मचारी की वार्षिक स्वास्थ्य जांच के लिए तौर-तरीकों पर काम करें.
 
(गिरीश निशाना, संवाददाता)
