पर्यावरण दिवस पर मंगलवार को पूरी दुनिया के लोगों ने एक बार फिर हाथ से हाथ मिलाकर पर्यावरण संरक्षण के लिए कारगर कदम उठाने की अपील की. भारत के लिए ये दिन बहुत ख़ास रहा क्योंकि संयुक्त राष्ट्र ने इस बार विश्व पर्यावरण दिवस मनाने का जिम्मा भारत को सौंपा है और भारत में पर्यावरण सुरक्षा की बात अब सिर्फ़ सिम्बोलिक नहीं है बल्कि इस मुद्दे पर मिशन मोड में काम हो रहा है. वैसे तो देशभर में पर्यावरण सुरक्षा के प्रति जागरुकता फैलाने के मकसद से कार्यक्रम हुए पर मुख्य कार्यक्रम का आयोजन राजधानी दिल्ली के विज्ञान भवन में हुआ. इस मौके पर प्रधानमंत्री नरेंद्र मोदी ने सतत विकास के प्रति प्रतिबद्धता जताई और साफ़ कहा कि हरित संपत्तियों की कीमत पर विकास नहीं होना चाहिए. 
दुनिया को पर्यावरण की सुरक्षा और संरक्षण के लिए जागरूक करने के लिए 5 जून, 1974 को  पहला विश्व पर्यावरण दिवस मनाया गया था तब से लेकर अब तक दुनिया बहुत बदल गई है और साथ ही बढ़ गई है पर्यावरण को बचाने की चुनौती. इन्हीं चुनौतियों से निपटने के लिए मंगलवार को पूरी दुनिया ने विश्व पर्यावरण दिवस मनाया. इस बार विश्व पर्यावरण दिवस मनाने का जिम्मा भारत के पास था तो जाहिर है देश में इस मौके पर खास उत्साह देखा गया. देशभर में पर्यावरण को बचाने के उद्देश्य से तमाम कार्यक्रमों का आयोजन किया गया. इस मौके पर विज्ञान भवन में आयोजित मुख्य कार्यक्रम में पीएम मोदी ने हिस्सा लिया. प्रधानमंत्री ने कहा कि विकास ज़रूरी है लेकिन ये पर्यावरण की कीमत पर नहीं होना चाहिए.
इस बार विश्व पर्यावरण दिवस 2018 की थीम 'बीट प्लास्टिक पोल्यूशन' रखी गई है. यानि प्लास्टिक से होने वाले प्रदूषण को कैसे खत्म किया जा सकता है. पीएम ने कहा कि प्लास्टिक लोगों के खाने और पानी में शामिल होकर नुकसान पहुंचा रहा है. साथ ही पीएम ने कहा कि भारत में प्रति व्यक्ति प्लास्टिक खपत बाकी देशों के मुकाबले काफी कम है. प्रधानमंत्री ने दुनिया से अपील की कि वो प्लास्टिक को अपने जीवन से दूर करके धरती को बचाने के लिए मिलकर काम करें. पीएम ने बताया कि लोग कैसे इसमें अपना योगदान कर सकते हैं.
पीएम ने बताया कि कैसे उनकी सरकार पर्यावरण को बचाने की दिशा में काम कर रही है. भारत सरकार साफ समुद्र अभियान में लगी है, तो साथ ही अपने आस-पास को साफ रखने के लिए स्वच्छ भारत अभियान चला रही है. सरकार के प्रयासों से ही वन्य जीव संरक्षण के प्रयास सफल हो रहे हैं और तमाम जानवरों की संख्या बढ़ रही है. देश में वन क्षेत्र बढ़ रहे हैं. गंगा नदी की सफाई के लिए नमामि गंगे अभियान चलाया जा रहा है जिसके परिणाम दिखने लगे हैं. किसानों को कृषि अवशेष जलाने से रोकने और इससे उपयोगी पदार्थ बनाने के लिए प्रेरित किया जा रहा है. साथ ही दुनिया के देशों के साथ मिलकर सौर गठबंधन बनाने की सफल पहल की है.
प्रधानमंत्री ने कहा कि सरकार पेरिस जलवायु समझौते को लेकर प्रतिबद्ध है और कार्बन उत्सर्जन का अपना लक्ष्य पूरा करेगी. इस कार्यक्रम में पर्यावरण मंत्री हर्षवर्धन, संयुक्‍त राष्‍ट्र के प्रतिनिधि और विभिन्‍न औद्योगिक इकाइयों के सदस्‍य और कई गणमान्‍य व्‍यक्ति शामिल हुए. इससे पहले प्रधानमंत्री ने विश्व पर्यावरण दिवस के अवसर पर राजपथ लॉन में आयोजित एक प्रदर्शनी देखने गए. पीएम ने यहां पर मौजूद लोगों ने प्रदर्शनी के बारे में विस्तार से जानकारी ली. प्रदर्शनी में पर्यावरण को बचाने के लिए कोशिशों के साथ ही तमाम सफलता की कहानियों को विस्तार से बताया गया है. राजधानी दिल्ली में विश्व पर्यावरण दिवस पर तमाम कार्यक्रमों का आयोजन हुआ. दिल्ली के सेंट्रल पार्क में सद्गुरु के साथ संयुक्त राष्ट्र के प्रतिनिधि और यूएन ब्रांड एम्बेसडर दिया मिर्जा ने एक अभियान शुरू किया जिसमें प्लास्टिक का प्रयोग ना करने का संकल्प लिया गया.  
केंद्रीय मंत्री जितेंद्र सिंह ने भी विश्व पर्यावरण दिवस पर आयोजित कार्यक्रम में हिस्सा लिया. इस मौके पर उन्होंने शिक्षण संस्थाओं और उसमें पढ़ने वाले छात्रों से अपील की कि वो समाज को प्लास्टिक का इस्तेमाल नहीं करने के लिए जागरूक करें. 
विश्व पर्यावरण दिवस के मौके पर पीएम ने धरती को बचाने का अपनी सरकार का संकल्प तो जताया ही साथ ही दुनिया को भी मिलकर काम करने की सलाह दी. फिलहाल सबसे बड़ी जरूरत है कि पर्यावरण समस्या से निपटने के लिए हर व्यक्ति अपना योगदान दे तभी ये अभियान सफल हो सकता है.
