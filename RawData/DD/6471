मुंबई कांग्रेस अध्‍यक्ष मिलिंद देवड़ा ने मुंबई कांग्रेस अध्‍यक्ष के पद से इस्‍तीफा दे दिया है. मिलिंद ने इस्‍तीफे की जानकारी देते हुए कहा कि वे पिछले हफ्ते राहुल गांधी से मिले थे, जिसमें उन्‍होंने इस्‍तीफे की बात की थी. 
मिलिंद देवड़ा ने लोकसभा चुनाव में हार की नैतिक जिम्मेदारी ली है और कांग्रेस हाईकमान को अपना इस्‍तीफा भेज दिया है. वहीं युवा कांग्रेस के अध्यक्ष केशव यादव ने भी अपना इस्तीफा पार्टी को सौंप दिया है. केशव यादव ने अपना इस्तीफा राहुल गांधी के नाम लिखा. उन्होंने लिखा कि वे 2019 लोकसभा चुनाव में कांग्रेस की हार की ज़िम्मेदारी लेते हुए अपने पद से त्याग-पत्र दे रहे हैं. 
