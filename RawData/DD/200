रेलवे ने विशिष्‍ट यात्रा मार्गों पर भारी मांग को देखते हुए आज से 40 क्‍लोन रेलगाड़ियों का परिचालन शुरू किया है। ये एसी-थ्री श्रेणी की रेलगाड़ियां होंगी और अपेक्षाकृत तेज गति से चलेंगी। 
इनके ठहराव स्‍टेशन भी कम होंगे। जिन यात्रियों को आपात आवश्यकता के लिए यात्रा करनी है या जिन्‍होंने अंतिम समय में यात्रा का फैसला किया है उनके लिए क्‍लोन ट्रेन वरदान साबित होगी। इन रेलगाड़ियों के अपने मूल रेलगाड़ी के पहुंचने के समय से दो-तीन घंटा पहले गन्‍तव्‍य तक पहुंचने की आशा है।
पूर्व मध्‍य रेलवे के तहत दस क्‍लोन रेलगाड़ियां बिहार और दिल्‍ली के बीच चलेंगी। उत्‍तर रेलवे भी  दिल्‍ली से बिहार, पश्चिम बंगाल से दिल्‍ली, पंजाब से पश्चिम बंगाल तथा उत्‍तर प्रदेश से दिल्‍ली के लिए दस क्‍लोन रेलगाड़ियों का परिचालन करेगा।
