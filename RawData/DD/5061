बांग्लादेश की प्रधानमंत्री शेख हसीना चार दिवसीय भारत यात्रा पर, 5 अक्टूबर को पीएम मोदी के साथ करेंगी द्विपक्षीय वार्ता, आज राजधानी दिल्ली में विश्व आर्थिक मंच के भारत आर्थिक सम्मेलन में करेंगी शिरकत. 
बांग्लादेश की प्रधानमंत्री शेख हसीना भारत की चार दिवसीय यात्रा पर नई दिल्ली पहुंचीं। इस दौरे पर दोनों देशों के संबंधों को लेकर चर्चा होगी साथ ही साथ दोनों देशों के बीच कई अहम समझौतों पर हस्ताक्षर किए जाने की उम्मीद है। प्रधानमंत्री नरेंद्र मोदी बांग्लादेश की अपनी समकक्ष शेख हसीना से पांच अक्टूबर को द्विपक्षीय वार्ता करेंगे। दोनों देशों के प्रधानमंत्रियों के बीच तीस्ता समेत साझा नदियों के जल बंटवारे के मुद्दे की समीक्षा और रोहिंग्या संकट के मुद्दे पर चर्चा की भी संभावना है। भारत और बांग्लादेश में संसदीय चुनाव के बाद शेख हसीना की भारत की यह पहली यात्रा है। हसीना विश्व आर्थिक मंच द्वारा आयोजित भारत आर्थिक शिखर सम्मेलन में मुख्य अतिथि के तौर पर शिरकत कर रही हैं।
