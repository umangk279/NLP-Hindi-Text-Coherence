वर्चुअल रैली के माध्यम से पश्चिम बंगाल में रैली कर रहे केंद्रीय गृह मंत्री अमित शाह ने मुख्य मंत्री ममता बनर्जी पर जोरदार हमला बोला। अमित शाह ने अपने संबोधन में कहा कि ममता बनर्जी बंगाल में गरीबों के कल्याण पर ध्यान नहीं देती इसलिए वह केंद्र की योजना का लाभ बंगाल में गरीबों को नहीं लेने देती।  
गृह मंत्री ने कहा कि ममता बनर्जी गरीबों तक आयुष्मान भारत का लाभ भी नहीं पहुंचने दे रही है। वहीं अमित शाह ने बंगाल की जनता से वहां लोगों के कल्याण के लिए भाजपा का साथ देने की बात कही। गृह मंत्री अमित शाह ने संशोधित नागरिकता कानून का जिक्र करते हुए कहा कि मोदी सरकार ने करोड़ों शरणार्थियों को सम्मान देना का वादा पूरा किया। वहीं ममता बनर्जी से सवाल भी किया कि बंगाल के लोगों ने उनका क्या बिगाड़ा है जो वह उनका विरोध करती रहती है।
 पश्चिम बंगाल की वर्चुअल रैली को संबोधित करते हुए अमित शाह ने कांग्रेस पर भी निशाना साधते हुए कहा कि यूपीए सरकार ने हमेशा किसानों को नज़रअंदाज किया। अमित शाह ने कहा कि यूपीए सरकार ने 3 करोड़ किसानो का 10 साल में 60 हजार करोड़ रुपये का लोन माफ किया। वहीं मोदी सरकार किसान सम्मान निधि योजना के तहत 9 करोड़ से ज्यादा किसानों के अकाउंट में 72 हजार करोड़ रुपये पहुंच गया है और हर साल छह हजार रुपए जाएगा।
 पश्चिम बंगाल में भाजपा कार्यकर्ताओं पर ही हिसाओं की बात करते हुए अमित शाह ने कहा कि 2014 से बंगाल में 100 से ज्यादा बीजेपी कार्यकर्ताओं ने जान गंवाई। जब भी बंगाल का इतिहास लिखा जाएगा उन सभी का नाण स्वर्णिम अक्षर से लिखा जाएगा।
