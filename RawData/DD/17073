विदेश मंत्री सुषमा स्वराज ने कहा, भारत एकता के भाव के साथ प्रकृति और सतत् उपभोक्तावाद में रखता है यकीन। संयुक्त राष्ट्र में जलवायु परिवर्तन पर आयोजित बैठक में स्वराज ने कहा, जलवायु को लेकर भारत, पेरिस समझौते की रुपरेखा के दायरे से कहीं ज्यादा है प्रतिबद्ध। 
 भारत ने कहा है कि पर्यावरण विकास से जुड़े वैश्विक संवाद में वह लंबे समय से सकारात्मक रूप से हिस्सा लेता रहा है। जलवायु परिवर्तन के मुद्दे पर संयुक्त राष्ट्र महासक्षा के सत्र में विदेश मंत्री सुषमा स्वराज ने कहा कि प्रकृति और उपभोग के सतत माध्यमों के साथ सौहार्दपूर्ण तरीके से रहना भारत का मुख्य सिद्धांत है। स्वराज ने जलवायु परिवर्तन के मुद्दे पर कुछ नेताओं के साथ संयुक्त राष्ट्र महासचिव की बैठक में भी हिस्सा लिया और पेरिस समझौते के प्रति भारत की प्रतिबद्धता की पुष्टि की। उन्होंने कहा कि वह भविष्य की पीढ़ियों के फायदे के लिए समझौते से कहीं आगे बढ़कर काम करता रहेगा।
भारत ने फिलिस्तीन के हितों के प्रति अपनी प्रतिबद्धता दोहराते हुए कहा है कि फिलिस्तीन की जनता के साथ भारत की एकजुटता को कम नहीं आंका जा सकता। फिलिस्तीन के बारे में गुटनिरपेक्ष देशों की मंत्रिस्तरीय बैठक में विदेश मंत्री सुषमा स्वराज ने इस बात पर जोर दिया कि फिलिस्तीन का समर्थन करना भारत की विदेश नीति का प्रमुख बिन्दु है। फिलिस्तीनी जनता और फिलस्तीन के हितों के प्रति भारत का समर्थन ऐतिहासिक है। पिछले जुलाई में प्रधानमंत्री नरेन्द्र मोदी की यात्रा के दौरान भारत ने इस क्षेत्र में स्थाई शांति बनाए रखने की आवश्यकता पर जोर दिया था।
विदेश मंत्री ने विभिन्न देशों के नेताओं के साथ द्विपक्षीय बातचीत करने के अलावा फ्रांस की अध्यक्षता में पर्यावरणीय समझौते के संबंध में एक शिखर बैठक में भी हिस्सा लिया।
