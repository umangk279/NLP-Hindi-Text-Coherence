पहले टी-20 में भारतीय महिला टीम ने दक्षिण अफ्रीका को 11 रन से हराया, हरमनप्रीत ने बनाए 43 रन, स्पीनर दीप्ति शर्मा ने चार ओवर में आठ रन देकर लिए तीन विकेट. 
कप्तान हरमनप्रीत कौर की उपयोगी पारी और आल राउंडर दीप्ति शर्मा की बेहतरीन गेंदबाजी से भारतीय महिला क्रिकेट टीम ने दक्षिण अफ्रीका के खिलाफ पहले टी20 अंतरराष्ट्रीय क्रिकेट मैच में 11 रन से रोमांचक जीत दर्ज की। पहले बल्लेबाजी करने उतरी भारतीय टीम ने 8 विकेट पर 130 रन बनाने में सफलता पाई।
टीम के लिए  हरमनप्रीत ने 34 गेंदों पर तीन चौकों और दो छक्कों की मदद से 43 रन बनाये। उनके अलावा स्मृति मंदाना ने 21, जेमिमा रोड्रिग्स ने 19 और दीप्ति शर्मा ने 16 रन का योगदान दिया। जवाब में दक्षिण अफ्रीका की टीम मिगनान डु प्रीज के 59 रन के बावजूद 19.5 ओवर में 119 रन पर आउट हो गयी।
डु प्रीज के अलावा लिजली ली 16 और लॉरा वॉलवार्ट 14 ही दोहरे अंक में पहुंच पायी। भारत की तरफ से आफ स्पिनर दीप्ति शर्मा ने चार ओवर में आठ रन देकर तीन विकेट लिये। उन्होंने पहले तीन ओवर मेडन किये थे। शिखा पांडे , पूनम यादव और राधा यादव ने 2-2 विकेट लिए। 
