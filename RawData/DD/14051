इंजीनियरिंग, रसायन और औषधि क्षेत्रों के बेहतर प्रदर्शन से निर्यात अप्रैल महीने में पिछली साल के इसी महीने के मुकाबले 5.17 % बढ़कर 25.91 अरब डॉलर रहा। आयात 4.60 % बढ़कर 39.6 अरब डॉलर रहा जिससे व्यापार घाटा 13.7 अरब डालर रहा है 
इंजीनियरिंग, रसायन एवं औषधि क्षेत्रों के बेहतर प्रदर्शन से देश का निर्यात अप्रैल महीने में पिछले वर्ष के इसी महीने के मुकाबले 5.17 प्रतिशत बढ़कर 25.91 अरब डॉलर रहा। वाणिज्य मंत्रालय के आंकड़े के अनुसार आयात भी सालाना आधार पर 4.60 प्रतिशत बढ़कर 39.63 अरब डॉलर रहा। इससे व्यापार घाटा 13.72 अरब डॉलर रहा। आलोच्य महीने के दौरान तेल आयात 10.41 अरब डॉलर रहा, जो पिछले साल के इसी महीने के मुकाबले 41.5 प्रतिशत अधिक है। 
हालांकि गैर-तेल आयात इस साल अप्रैल में 4.3 प्रतिशत घटकर 29.21 अरब डॉलर रहा। इंजीनियरिंग, रसायन तथा औषधि निर्यात में आलोच्य महीने में क्रमश: 17.63 प्रतिशत, 38.48 प्रतिशत तथा 13.56 प्रतिशत की वृद्धि हुई। हालांकि पेट्रोलियम उत्पाद, कालीन, रत्न तथा आभूषण एवं लौह अयस्क के निर्यात में गिरावट दर्ज की गई। सोने का आयात भी अप्रैल में 33 प्रतिशत घटकर 2.58 अरब डॉलर रहा। मार्च में निर्यात 0.66 प्रतिशत घटकर 29.11 अरब डॉलर रहा था। हालांकि पूरे वित्त वर्ष 2017-18 में निर्यात में 9.78 प्रतिशत की वृद्धि दर्ज की गई है।
