मानवाधिकार दिवस के मौके पर दिल्ली के विज्ञान भवन में मंगलवार को एक कार्यक्रम में राष्ट्रपति राम नाथ कोविन्द ने महिला हिंसा पर दुख जताया। राष्ट्रपति ने कहा कि ऐसी घटनाओं को रोकने के लिये सामूहिक प्रयास ज़रुरी हैं।  
मानवाधिकार दिवस के मौके पर राष्ट्रपति रामनाथ कोविन्द ने महिलाओं पर हो रही हिंसा पर चिंता जताई। मानवाधिकार आयोग द्वारा आयोजित कार्यक्रम में राष्ट्रपति ने कहा कि कुछ दिनों से महिलाओं के खिलाफ आ रही हिंसा की खबर मानवाधिकार का उल्लंघन है। राष्ट्रपति ने कहा कि ऐसी निंदनीय घटनायें ना केवल एक देश के लिये बल्कि दुनिया के लिये चिंता का विषय है, ऐसे में महिलाओं को सुरक्षित माहौल मुहैया कराना प्राथमिकता होनी चाहिये।
राष्ट्रपति ने कहा कि एक स्वस्थ समाज के निर्माण की जिम्मेदारी केवल एक संगठन पर नहीं हो सकती बल्कि यह हम सबका सामूहिक दायित्व भी है। इस मौके पर मानवाधिकार आयोग के चेयरमैन एचएल दत्तु ने कहा कि मानवाधिकार दिवस समानता का संदेश देता है। 
अनुसूचित जाति एवं अनुसूचित जनजाति और दिव्यांग जनों के खिलाफ मानवाधिकार हनन पर भी राष्ट्रपति ने प्रतिक्रिया दी और कहा कि मानवाधिकार आयोग ने अपनी ऑनलाइन शिकायत दर्ज करने की प्रणाली को देश के विभिन्‍न भागों में मौजूद तीन लाख साझा सेवा केन्‍द्रों से जोड़ा है इससे सुदूरवर्ती इलाकों में रहने वाले लोगों को अपनी शिकायतें तेजी से दर्ज कराने में मदद मिली है। 
