 एशलीग बार्टी ने रविवार को यहां बर्मिंघम डब्ल्यूटीए खिताब जीतकर विश्व रैंकिंग में शीर्ष पर काबिज होने वाली दूसरी आस्ट्रेलियाई महिला खिलाड़ी बन गयी। बार्टी ने जापान की नाओमी ओसाका को महिला रैंकिंग में शीर्ष से हटाया।  
फ्रेंच ओपन चैंपियन बार्टी ने फाइनल में जुलिया गार्जेस को 6-3, 7-5 से हराया। उनसे पहले यावोनी गुलागोंग कावली 1976 में दो सप्ताह के लिये शीर्ष रैकिंग हासिल करने वाली पहली आस्ट्रेलियाई खिलाड़ी बनी थी। टेनिस ऑस्ट्रेलिया के प्रमुख क्रेग टिले ने इसे ‘उल्लेखनीय ऐतिहासिक उपलब्धि’ करार दिया। उन्होंने कहा, ‘‘इस उपलब्धि को हासिल करना वास्तव में काफी मुश्किल है। यह शानदार है। गुलागोंग ने उनकी तारीफ करते हुए कहा कि बार्टी का खेल का विकास कमाल का रहा है। उन्होंने कहा,‘‘ मैं उसे जानती हूं, वह इस बारे में विनम्र है। वह सिर्फ टेनिस कोर्ट पर वापसी कर अच्छे हिट लगाना चाहती है। वह नंबर एक की योग्य है और फ्रेंच ओपन की जीत से उसका आत्मविश्वास काफी बढ़ेगा।’’ 
