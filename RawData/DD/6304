राज्यसभा में 19 जुलाई को अधिकांश सदस्यों ने अंतर जाति विवाह पर सहमति जताई। शून्यकाल के दौरान कांग्रेस सांसद शैलजा कुमारी ने देशभर में अंतरजातीय विवाह पर हो रही हिंसात्मक घटनाओं पर चिंता व्यक्त करते हुए कहा कि राष्ट्रपिता महात्मा गांधी ने 82 साल पहले अपनी पौत्री मनु गांधी के अंतरजातीय विवाह की सराहना की थी। और आज ही के दिन कर्नाटक में गांधी जी ने इस अंतर जाति विवाह को आशीर्वाद दिया था। 
संविधान निर्माता बाबा साहेब आंबेडकर  के विचारों का उल्लेख करते हुए शैलजा कुमारी ने कहा कि डॉ अंबेडकर ने जाति रहित समाज की कल्पना की थी। लेकिन तमाम सांसदों ने इस मुद्दे से अपने आप को संबद्ध किया और यह माना के हाल ही के दिनों में अंतरजातीय विवाह को लेकर हुई हिंसात्मक घटनाएं पीड़ादायी हैं। उन्होंने सरकार से इस समस्या का हल निकालने का अनुरोध करते हुए कहा कि ऐसी हिंसा पर रोक के लिए एकजुट हो कर आवाज उठानी होगी। शैलजा कुमारी ने हरियाणा में अंतरजातीय विवाहों पर हुए विवाद का आंकड़ा देते हुए कहा 2006 में अंतरजातीय विवाह करने वाले छह दंपतियों ने संरक्षण गृहों में शरण ली जबकि 2014 में 456 लोगों ने शरण ली।
देश में अगर अंतरजातीय विवाहों पर उपलब्ध आंकड़ों पर नजर डालें तो भारत सरकार के नेशनल फैमिली हेल्‍थ सर्वे समेत कई अन्‍य सरकारी व गैर सरकारी एजेंसियों से आंकड़े बताते हैं कि भारत में मात्र 11 प्रतिशत शादियां ही अंतर्जातीय होती हैं, जबकि 2.1 फीसदी शादियां दूसरे धर्मों में की जाती हैं। अध्‍ययन के मुताबिक भारत के बड़े शहरों में ही सबसे ज्‍यादा इंटर-कास्‍ट मैरेज होती हैं। दूसरे नंबर पर 3-टीयर सिटी आती हैं और फिर बाद में कस्बों का नंबर आता है। अंतर-जातीय विवाह के मामले में गोवा सबसे आगे है। यहां पर 20.69 प्रतिशत शादियां इंटर-कास्‍ट होती हैं। जबकि  पंजाब की लड़कियां अपनी पसंद के लड़के चुनने के मामले में सबसे ज्‍यादा फॉरवर्ड होती हैं।
सबसे दिलचस्प बात यह है कि भारत के सामाजिक और आर्थिक रूप से विकसित राज्‍यों में  दक्षिण भारत को गिना जाता है और यहां पर मात्र 9.71 इंटर-कास्‍ट शादियां होती हैं। भारत के हरियाणा, पश्चिमी उत्‍तर प्रदेश, बिहार, छत्‍तीसगढ़, राजस्‍थान जैसे कई राज्‍यों में ऑनर किलिंग में सबसे बड़ा कारण  अंतरजातीय विवाह ही होते  है। बल्कि यूं कहिये कि दूसरी जाति में विवाह पर ही ऐसी वारदातें होती हैं।
संवाददाता
