दुष्कर्म मामले में दोषी करार दिए गए डेरा प्रमुख गुरमीत राम रहीम को आज सजा सुनाई जाएगी। रोहतक सहित पूरे हरियाणा में सुरक्षा व्यवस्था कड़ी, पंजाब और दिल्ली भी सतर्क, अब तक दर्ज 52 मामलों में 900  से अधिक डेरा समर्थक गिरफ्तार किए गए हैं।   
 एक महिला के साथ दुष्कर्म मामले में दोषी करार दिए गए डेरा प्रमुख राम रहीम को आज सजा सुनाई जाएगी। राम रहीम इस वक्त रोहतक की सुनारिया जेल में बंद है। जेल के दायरे में 10 किलोमीटर का इलाका सील कर दिया गया है. जेल की ओर आने जाने वाले सभी रास्तों को सील कर दिया गया है । सज़ा के एलान के बाद किसी भी तरह की हिंसा से निपटने के लिए हरियाणा के पंचकूला और सिरसा में सेना की 12-12 तथा पंजाब के मानसा और मुक्तसर में दो - दो टुकडयिां तैनात की गयी हैं।  
जिला प्रशासन ने रोहतक की सभी सीमाओं के साथ ही सिरसा-रोहतक और हिसार-रोहतक राजमार्गों को पूरी तरह से सील कर दिया है। इसके अलावा सुरक्षा के मद्देनजर इन पर पुलिस और अद्र्धसैनिक बलों की तैनाती और नाके बढा दिये हैं। हरियाणा तथा पंजाब में रेल सेवा तथा पंजाब में बस सेवा बहाल कर दी गई है लेकिन इंटरनेट सेवा मंगलवार तक बहाल की जायेंगी। रोहतक जिला प्रशासन ने पूरे जिले में निषेधाग्या लागू कर दी है। 
हरियाणा सरकार ने सिरसा स्थित डेरा सच्चा सौदा के परिसर में जा रही ब्राडबैंड और इंटरनेट की लीज लाइनों को बंद कर दिया गया है। राम रहीम को सजा सुनाए जाने के मद्देनजर हरियाणा के पंचकूला, रोहतक, भिवानी, कैथल, फतेहाबाद और अम्बाला जिलों के सभी सरकारी-गैर सरकारी स्कूल, कालेज, शैक्षणिक संस्थान आज बंद रहेंगे। हरियाणा के पुलिस महानिदेशक बी.एस. संधू ने कहा है कि हालात से निपटने के लिए हरियाणा पुलिस पूरी तरह तैयार है। 
