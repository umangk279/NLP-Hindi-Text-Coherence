भारतीय महिला हॉकी टीम ने दूसरे मैच में मेजबान कोरिया को 2-1 से पराजित कर तीन मैचों की सीरीज़ में 2-0 की अपराजेय बढ़त हासिल कर ली है. 
मैच के पहले क्वार्टर में दोनों टीमों को पेनल्टी कॉर्नर मिले, जबकि दोनों टीमों के गोलकीपरों ने बढ़िया बचाव किए. दूसरे क्वार्टर में मेजबान कोरिया ने भारतीय डिफेंस को भेदते हुए ली सियूंगजू की मदद से 19वें मिनट में मैदानी गोल किया.
हालांकि तीसरे क्वार्टर में भारतीय महिलाओं ने वापसी की और कप्तान रानी ने 37वें मिनट में बराबरी का गोल दाग स्कोर 1-1 पहुंचा दिया. मैच के 50वें मिनट में नवजोत कौर ने भारत के लिए दूसरा गोल कर भारत को 2-1 से आगे कर दिया और अंत तक इस बढ़त को कायम रख मैच अपने नाम कर लिया.
