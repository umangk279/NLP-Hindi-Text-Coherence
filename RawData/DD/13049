देशभर में स्वतंत्रता दिवस का पर्व पूरे उत्साह के साथ मनाया गया. आजादी के इस पर्व पर प्रधानमंत्री नरेंद्र मोदी ने लाल किले की प्राचीर से तिरंगा फहराया और फिर देश के नाम अपने संबोधन में 'नए भारत' की बुलंद तस्‍वीर पेश की. 
स्वतंत्रता दिवस के मुख्य समारोह का आयोजन देश की राजधानी नई दिल्ली के लालकिले पर किया गया. लाल किले पहुंचने पर रक्षा मंत्री निर्मला सीतारमण ने पीएम नरेंद्र मोदी का स्वागत किया. इस मौके पर पीएम नरेंद्र मोदी को गार्ड ऑफ ऑनर दिया गया. इसके बाद साढ़े सात बजे पीएम ने लाल किले की प्राचीर से झंडा फहराया और 21 तोपों की सलामी दी गई.
स्वतंत्रता दिवस समारोह में साफा बांधने की अपनी परंपरा को जारी रखते हुए पीएम ने देश को संबोधित करते हुए केसरिया रंग का साफा पहना, जिसकी किनारी लाल बंधेज की थी. डेढ़ घंटे से कम के अपने भाषण में प्रधानमंत्री ने अर्थव्यवस्था में हुई प्रगति, अपनी सरकार की उपलब्धियों को देशवासियों के समक्ष रखा. उन्होंने खासकर गरीबों को आवास, स्वच्छता, स्वच्छ पेयजल, गांवों में विद्युतीकरण, राजमार्ग के निर्माण, एलपीजी कनेक्शन उपलब्ध कराने की योजना को विशेष रूप से रेखांकित किया. महिलाओं के अधिकारों पर उन्होंने खास फोकस रखा तो ये भी बताया कि कैसे दुनिया में भारत का मान बढ़ा है.
लालकिले की प्राचीर से अपना भाषण खत्म करने के बाद पीएम जब वहां मौजूद बच्चों के बीच पहुंचे तो उनसे मिलकर बच्चों की खुशी दोगुनी हो गई. उनको अपने बीच पाकर बच्चों का उत्साह देखते ही बन रहा था. बच्चे उनसे मिलने के लिए बड़ी संख्या में आगे बढ़े. कुछ देर तक वह जश्न-ए-आजादी को लेकर उत्साहित बच्चों के बीच घिरे रहे.
लाल किले के मुख्य आयोजन स्थल पर हर बार की तरह इस साल भी बच्चों ने केसरिया, सफेद और हरे रंगे की पोशाक पहन रखी थी, जिससे वहां का पूरा माहौल तिरंगामय हो गया था. वहां नीले रंग के कपड़े पहने बच्चे भी मौजूद थे, जो जश्न में नया रंग भर रहे थे.
इस समारोह में दिव्यांग बच्चों ने भी शिरकत की और आजादी के जश्न में सबके साथ खुशियां बांटीं. लाल किले पर स्वतंत्रता दिवस के मुख्य आयोजन को देखते हुये कड़े सुरक्षा इंतजाम किए गए. दिल्ली के सभी प्रवेश मार्गों पर पुलिस और सुरक्षाबलों की तैनाती के बीच प्रत्येक वाहन पर नजर रखी गई.
इससे पहले प्रधानमंत्री ने राजघाट जाकर राष्ट्रपिता महात्मा गांधी को श्रद्धांजलि दी.
उधर राष्ट्रपति राम नाथ कोविन्द ने भी इंडिया गेट स्थित अमर जवान ज्योति जाकर शहीदों को श्रद्धासुमन अर्पित किया. इस मौके पर सेना प्रमुख जनरल बिपिन रावत, नौसेना प्रमुख एडमिरल सुनील लांबा और वायु सेना प्रमुख बीएस धनोआ भी मौजूद थे.
देश के 72वें स्वतंत्रता दिवस के मौके पर राष्ट्रपति राम नाथ कोविन्द ने राष्ट्रपति भवन में एट होम समारोह का आयोजन किया. इस मौके पर उपराष्ट्रपति वेंकैया नायडू, प्रधानमंत्री मोदी, विभिन्न केंद्रीय मंत्रियों और विभिन्न राजदूतों के साथ ही समेत देश भर के विशिष्ट लोगों ने इस समरोह में शिरकत की.
