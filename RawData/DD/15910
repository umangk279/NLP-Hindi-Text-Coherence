श्रीलंका ने धर्मशाला वनडे 7 विकेट से जीत लिया है. भारत ने पहले बल्लेबाज़ी करते हुए श्रीलंका के सामने जीत के लिए 113 रन का लक्ष्य रखा. जिसे श्रीलंका ने 20.4 ओवर में ही हासिल कर लिया.  
 भारत को पहली कामयाबी जसप्रीत बुमराह ने दिलाई. बुमराह ने 1 रन पर गुनातिलका को आउट किया. भुवनेश्वर कुमार ने थिरिमने को शून्य के स्कोर पर आउट किया. थरंगा 49 रन बनाकर पांड्या की गेंद पर आउट हुए. लेकिन इसके बाद मैथ्यूज़ और डिकवैला ने मिलकर श्रीलंका को जीत दिला दी.
इससे पहले श्रीलंका ने टॉस जीतकर पहले गेंदबाजी का फ़ैसला किया. भारत की शुरुआत बेहद ख़राब रही और शिखर धवन बिना खाता खोले मैथ्यूज़ का शिकार बने. दूसरे विकेट के रूप में रोहित शर्मा 2 रन बनाकर लकमल की गेंद पर आउट हुए. दिनेश कार्तिक भी बिना खाता खोले लकमल का शिकार बन गए. मनीष पांडे को भी 2 रन पर लकमल ने ही पवेलियन की राह दिखाई. 
श्रेयस अय्यर सिर्फ़ 9 रन बनाकर पवेलियन लौट गए. हार्दिक पांड्या 10 रन बनाकर प्रदीप का अगला शिकार बने. भुवनेश्वर कुमार को भी लकमल ने खाता नहीं खोलने दिया और भारत को सातवां झटका दिया. कुलदीय यादव 19 रन बनाकर धनंजय की गेंद पर आउट हुए. आउट होने से पहले कुलदीप यादव ने धोनी के साथ 41 रन की साझेदारी की. 
जसप्रीत बुमराह 15 गेंद खेलकर बिना खाता खोले ही आउट हो गए. एक छोर पर गिरते विकेटों के बीच धोनी अपना अर्धशतक बनाने में कामयाब रहे. धोनी ने 87 गेंदों में 65 रन बनाए. धोनी की इस पारी की मदद से टीम इंडिया निर्धारित 50 ओवर में 112 रन बनाने में सफल रही.
