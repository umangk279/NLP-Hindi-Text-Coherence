नरेंद्र मोदी आज दूसरी बार संभालेंगे देश के प्रधानमंत्री का पदभार, राष्ट्रपति रामनाथ कोविंद पीएम मोदी और कैबिनेट के सदस्यों को दिलाएंगे पद और गोपनीयता की शपथ 
नरेंद्र मोदी आज दूसरी बार देश के प्रधानमंत्री का पदभार संभालेंगे। राष्ट्रपति रामनाथ कोविंद नरेंद्र मोदी और कैबिनेट के सदस्यों को पद और गोपनीयता की शपथ दिलाएंगे। बिम्सेटक देशों के नेताओं के साथ ही मॉरीशस के प्रधानमंत्री और किर्गिस्तान के राष्ट्रपति शपथग्रहण समारोह में शामिल होंगे। अन्य देशों के प्रमुख, कई देशों के एम्बेसडर, बुद्धिजीवी, राजनीतिक कार्यकर्ता, सिनेमा जगत की हस्तियां और कई दिग्गज हस्तियां शपथ ग्रहण समारोह में शामिल होंगी। वहीं दूसरी तरफ इस समारोह में बंगाल में राजनीतिक हिंसा के शिकार हुए बीजेपी कार्यकर्ताओ के परिवार जन भी शामिल होंगे। करीब 8000 लोगों को न्योता दिया गया है।
पांच साल पूरा होने के बाद जनता ने नरेंद्र मोदी को दोबारा प्रचंड जनादेश दिया है और वो गुरुवार को शाम सात बजे फिर से सत्ता की कमान संभालने जा रहे है । राष्ट्रपति रामनाथ कोविंद पीएम मोदी और उनकी मंत्रिपरिषद के अन्य सदस्यों को पद और गोपनीयता की शपथ दिलाएंगे।
शपथ ग्रहण समारोह में कुल 8000 लोग हिस्सा ले रहे हैं । विदेशों के अलावा देशी मेहमानों की बात करें तो शपथ ग्रहण समारोह में  सभी प्रदेशों के राज्यपालों, मुख्यमंत्रियों और प्रमुख विपक्षी दलों के नेताओं को आमंत्रित किया गया है।  इसके अलावा पूर्व प्रधानमंत्रियों और पूर्व राष्ट्रपतियों को कार्यक्रम के लिये न्योता भेजा गया है।  सभी  सांसदों को भी समारोह के लिए बुलाया गया है । तमाम देशों के दिल्ली में मौजूद राजदूतों व उच्चायुक्तों  को भी आमंत्रित किया गया है । इसमें अलावा समाज के तमाम बुद्धिजीवी, और सेलेब्रेटी भी इसमें हिस्सा लेंगे ।
इस बार शपथ ग्रहण में  प. बंगाल के उन बीजेपी कार्यकर्ताओं के परिवारों को भी आमंत्रित किया है जिनके अपने राजनीतिक हिंसा में शहीद हो गए। यह चौथा मौका होगा जब प्रधानमंत्री पद की शपथ दरबार हॉल की जगह राष्ट्रपति भवन के बाहरी प्रांगण में होगी। सबसे पहले चंद्रशेखर ने 1990 में बाहरी प्रांगण में प्रधानमंत्री पद की शपथ ली थी, इसके बाद अटल बिहारी वाजपेयी ने 1998 में और इसके बाद 2014 में नरेंद्र मोदी ने बाहरी परिसर में शपथ ग्रहण की थी। नरेंद्र मोदी के साथ कई कैबिनेट मंत्री भी शपथ लेंगे लेकिन ये चेहरे कौन होंगे इसका खुलासा उसी वक्त होगा जब उनका नाम पुकारा जाएगा। राष्ट्रपति भवन ने शपथ ग्रहण समारोह में आने वाले अतिथियों के लिए तमाम विशेष इंतजाम किए हैं । इन लोगों के लिए शाम के नाश्ते के साथ ही भोज का भी इंतजाम किया है । 
नाश्ते में समोसा, सैंडविच और हाई टी के साथ ही राजभोग की व्यवस्था है। शपथ ग्रहण के बाद अतिथियों को भोजन करवाया जाएगा। डिनर में सबसे खास होगी 'दाल रायसीना' जिसे मां की दाल कहते हैं । खास बात ये है कि इसे आठ घंटे पकाया जाता है ।
कुल मिलाकर प्रचंड जनादेश के बाद अब  शपथ ग्रहण समारोह की भव्य समारोह की तैयारियां पूरी हो चुकी हैं । गुरुवार शाम को पूरी दुनिया राषट्रपति भवन के प्रांगण से महाविजय के महानायक की महाशपथ का नजारा देखेगी । 
