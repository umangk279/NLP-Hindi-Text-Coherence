दक्षिण कश्मीर के शोपियां जिले में आतंकवादियों के साथ हुई मुठभेड़ में सुरक्षा बलों ने तीन आतंकियों को मार गिराया है। वहीं इस मुठभेड़ में सेना के दो जवान शहीद हो गए हैं।      
 इस मुठभेड़ में  एक कैप्टन सहित 3 अन्य घायल हो गए। सुरक्षाबलों ने जिले के जैना-पोरा इलाके के अवनीरा गांव में आतंकवादियों के मौजूदगी की सूचना मिलने के बाद इलाके को घेरा और तलाशी अभियान चलाया था। इसी दौरान आतंकवादियों ने उनपर गोली चलाई।
इस बीच एक अन्य घटना में बांदीपुरा जिले के हाजिन इलाके में मुठभेड़ में 3 सुरक्षाकर्मी घायल हो गये हैं...खुफिया जानकारी के आधार पर सुरक्षाबलों ने तलाशी अभियान चलाया जिसके बाद आतंकियों ने गोलीबारी शुरु कर दी जिसमें 3 सुरक्षाकर्मी घायल हो गए।
उधर पुंछ जिले के कृष्णा घाटी सेक्टर में नियंत्रण रेखा के पास भी पाकिस्तानी सैनिकों ने बिना किसी उकसावे के गोलीबारी की। इस गोलीबारी में मध्यप्रदेश निवासी नायब सूबेदार जगराम सिंह तोमर गंभीर रूप से जख्मी हो गए और बाद में उनकी मृत्यु हो गई। तोमर मध्यप्रदेश के मुरैना जिले के तरसाना गांव के रहने वाले थे। 
