लंदन में चल रही विश्व एथलेटिक्स चैंपियन शिप में उसेन बोल्ट आज आखिरी बार अंतरराष्ट्रीय प्रतियोगिता में 100 मीटर की रेस में  हिस्सा लेंगे। अगले रविवार बोल्ट अखिरी बार 4 गुणा सौ मीटर की रिले रेस में हिस्सा लेंगे। 
 विश्व रिकॉर्डधारी एथलीट जमैका के उसैन बोल्ट ने विश्व एथलेटिक्स चैंपियनशिप की 100 मीटर रेस के सेमीफाइनल में जगह बना ली है। यह बोल्ट के करियर की अंतिम 100 मीटर रेस होगी। 30 साल के बोल्ट ने शुक्रवार को हीट-6 में अच्छी शुरुआत की और 10.07 सेकंड के साथ पहला स्थान हासिल किया। हर हीट से तीन सबसे अच्छा समय निकालने वाले एथलीट स्वत: सेमीफाइनल में पहुंचते हैं।
बोल्ट ने अपने करियर में 11 वर्ल्ड और 8 ओलंपिक पदक जीते हैं। वह विश्व चैंपियनशिप के बाद संन्यास ले लेंगे। हालांकि, बोल्ट अपने प्रदर्शन से खुश नजर नहीं आए, उन्होंने कहा कि ट्रैक पर लगाए गए ब्लॉक्स के कारण उन्हें काफी परेशानी हुई और इसी कारण वह अच्छा समय नहीं निकाल सके। 
बोल्ट के नाम 100 मीटर का विश्व रिकॉर्ड है। बोल्ट ने 9.58 सेकंड में 100 मीटर रेस पूरी की थी। इसके अलावा 200 मीटर में 19.19 सेकंड के साथ वह विश्व रिकॉर्ड अपने नाम रखे हुए हैं, साथ ही  बोल्ट के नाम चार गुणा 100 मीटर का भी विश्व रिकॉर्ड है। 
