सर्च इंजन कंपनी गूगल ने भारत में अपनी मोबाइल भुगतान सेवा तेज की सोमवार को शुरुआत की। कंपनी ने देश में डिजिटल भुगतान में बढ़ती संभावनाओं का दोहन करने के लिए यह कदम उठाया है। वित्त मंत्री अरुण जेटली ने इस एप की शुरुआत की। 
 वित्त मंत्री ने उम्मीद जाहिर की कि बाजार में अधिक उन्नत प्रौद्योगिकी आने के साथ ही डिजिटल भुगतान में तेज़ी आएगी। उन्होंने कहा कि कई लोगों ने डिजिटल भुगतान का रास्ता इसलिए नहीं चुना कि यह लेनदेन का आसान जरिया है बल्कि मजबूरीवश इसे चुना, लेकिन इसी मजबूरी के चलते उनको अब डिजिटल भुगतान की आदत पड़ गई। वित्त मंत्री ने कहा, ‘‘नोटबंदी के बाद डिजिटल भुगतान अपने उच्चतम स्तर पर पहुंचा है और फिर इसमें थोड़ी गिरावट आई लेकिन अब इसमें फिर से तेज़ी आने लगी है।’’
