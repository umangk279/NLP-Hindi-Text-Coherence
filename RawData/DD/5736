 प्रधानमंत्री नरेंद्र मोदी ने संयुक्त अरब अमीरात की समाचार एजेंसी को दिए साक्षात्कार में कहा है कि भारत और यूएई के संबंध इस वक्त अपने सबसे अच्छे दौर में है। साथ ही प्रधानमंत्री ने उम्मीद जताई कि भारत के 5 ट्रिलियन डॉलर की अर्थव्यवस्था के सपने को पूरा करने में यूएई अहम भूमिका निभा सकता है। 
प्रधानमंत्री नरेन्द्र मोदी ने कहा है कि भारत को 5 ट्रिलियन डॉलर की अर्थव्यवस्था बनाने के महात्वाकांक्षी सपने को पूरा करने में यूएई एक 'मूल्यवान भागीदार' हो सकता है। अमीरात समाचार एजेन्सी से एक खास साक्षात्कार में प्रधानमंत्री मोदी ने कहा कि संयुक्त अरब अमीरात और भारत के संबंध इस वक्त अपने सबसे अच्छे दौर में है। पीएम मोदी ने कहा कि यूएई की अक्षय ऊर्जा, खाद्य, बंदरगाह, हवाई अड्डे, रक्षा विनिर्माण और अन्य क्षेत्रों में भारत में निवेश में रुचि बढ़ रही है। बुनियादी ढांचे और आवास सरीखे क्षेत्रों में यूएई का निवेश बढ़ रहा है।
यूएई 2018-19 में लगभग 60 बिलियन अमेरिकी डॉलर के द्विपक्षीय व्यापार के साथ हमारा तीसरा सबसे बड़ा व्यापार भागीदार है। प्रधानमंत्री ने स्पष्ट किया कि दोनों देश संयुक्त अरब अमीरात द्वारा 75 बिलियन डॉलर के निवेश की प्रतिबद्धता को लागू करने के लिए बारीकी से और दृढ़ता से काम कर रहे हैं।
प्रधानमंत्री नरेंद्र मोदी ने शेख मोहम्मद बिन जायद के नेतृत्व की सराहना करते हुए कहा कि उन्होंने व्यक्तिगत रूप से भारत-यूएई के रिश्ते को नई ऊंचाइयां प्रदान की है। प्रधानमंत्री ने 4 साल में अपनी तीसरी यूएई यात्रा पर कहा कि इस दौरे से संबंधों और सहयोग के नए क्षेत्र खुलेंगे और इससे हमारे रिश्ते और मजबूत होंगे।  
यूएई के सर्वोच्च नागरिक पुरस्कार, आर्डर ऑफ़ जाएद के बारे में, प्रधानमंत्री ने कहा,कि ये मेरे और मेरे साथ ही 1.3 अरब भारतीयों के लिए विशेष महत्व का सम्मान है। साथ ही उन्होंने कहा कि शेख जायद के जन्म शताब्दी वर्ष में ये सम्मान मिलना और बड़ी बात है और ये दोनों देशों और उनके लोगों के बीच भाईचारे के संबंधों का भी प्रतीक है।
यूएई में रह रहे भारतीय समुदाय के योगदान के बारे में प्रधानमंत्री ने कहा कि हमारे समुदाय के समृद्ध योगदान को यूएई के नेतृत्व द्वारा स्वीकार और सराहा गया है। 
वैश्विक आर्थिक स्थिति के बीच भारतीय अर्थव्यवस्था की मजबूत स्थिति की चर्चा करते हुए प्रधानमंत्री ने कहा कि पिछले 5 साल से भारत व्यापार में आसानी सहित लगभग सभी वैश्विक रैंकिंग में अपने प्रदर्शन में सुधार कर रहा है, जिससे भारत वैश्विक अर्थव्यवस्था का एक महत्वपूर्ण इंजन बन गया है। साथ ही उन्होंने जोर देकर कहा कि हम दीर्घकालिक सुधारों के माध्यम से अपनी प्रतिस्पर्धा में सुधार लाने पर ध्यान केंद्रित कर रहे हैं। उन्होंने कहा कि पिछले कुछ वर्षों के दौरान भारत दुनिया की सबसे तेजी से बढ़ती प्रमुख अर्थव्यवस्था बन गया है। प्रधानमंत्री मोदी ने आगे कहा कि अगले पांच वर्षों में निवेश आधारित विकास का लक्ष्य रखा गया है।
 
