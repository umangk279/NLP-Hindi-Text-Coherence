उपराष्ट्रपति एम वेंकैया नायडू ने रविवार को लिथुआनिया में काउनस शहर के मेयर विश्वबालदास मतीजोसैइटिस के साथ मुलाकात की. 
काउनस में एक सभा को संबोधित करते हुए उपराष्ट्रपति ने कहा कि दोनों देशों के बीच द्विपक्षीय व्यापार और वाणिज्यिक संबंध बढ़े हैं, लेकिन यह अभी भी क्षमता से बहुत कम है. उन्होंने विश्वास जताया कि दोनों देशों के व्यापारी खाद्य और कृषि-प्रसंस्करण, आईटी, वस्त्र, रसायन समेत सभी क्षेत्रों में संबंधों को विस्तार देकर और मजबूत करेंगे.
राष्ट्रपिता महात्मा गांधी की 150वीं जयंती समारोह के बारे में बात करते हुए उपराष्ट्रपति ने कहा कि महात्मा गांधी सिर्फ भारत के नहीं, बल्कि पूरे विश्व के हैं. उनके दर्शन और सार्वभौमिक शिक्षाएं प्रासंगिक बनी हुई हैं.
उपराष्ट्रपति ने कहा कि भारत दुनिया की सबसे तेजी से बढ़ती प्रमुख अर्थव्यवस्थाओं में से एक है. उन्होंने विश्व बैंक की डूइंग बिजनेस रिपोर्ट 2018 में भारत की रैंकिंग के बारे में भी बात की जिसमें एक वर्ष में 30 स्थानों का सुधार हुआ.
उपराष्ट्रपति ने जीएसटी के बारे में भी बात की और बताया कि इसने भारत में समान, सरल और डिजिटल रूप से सक्षम कराधान को आगे बढ़ाया है. बाद में, उपराष्ट्रपति ने कनाउस प्रौद्योगिकी विश्वविद्यालय का भी दौरा किया.
