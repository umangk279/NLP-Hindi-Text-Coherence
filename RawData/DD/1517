अमेरिका और कनाडा जाने वाले यात्री आज शाम 5 बजे से खरीद सकेंगे टिकट. कल 3534 भारतीय स्वदेश लौटे. खाड़ी देशों से सबसे ज्यादा 2588 लोगों की स्वदेश वापसी हुई. मॉरीशस, कीव और डबलिन से भी लौटे फंसे हुए भारतीय. 
वंदे भारत मिशन के तीसरे चरण के 75 अतिरिक्त उड़ानों के लिए एयर इंडिया आज शाम 5 बजे से टिकटों की बिक्री शुरु करेगा। वंदे भारत मिशन के तीसरा चरण 9 जून से शुरु होकर 30 जून तक चलेगा। अमेरिका और कनाडा के न्यूयॉर्क, न्यूऑर्क, शिकागो, वाशिंगटन, वैंकूवर और टोरंटो शहरों को जाने वाले यात्री आज शाम पांच बजे से टिकट खरीद सकेंगे, बशर्तें कि वे इन देशों में प्रवेश के नियमों का पालन करते हैं।
वंदे भारत मिशन के तहत विदेशों से फंसे भारतीयों को लाने के अलावा यहां फंसे लोगों को भी भेजा रहा है। वंदे भारत मिशन के तहत कल 4 जून को विदेशों में फंसे 3534 भारतीयों की स्वदेश वापसी हुई। इसमें से ज्यादातर उड़ाने खाड़ी देशों से भारतीयों को वापस लेकर लौटी। खाड़ी देशों से 45 शिशुओं के साथ 2588 लोगों की स्वदेश वापसी हुई।
कल सबसे ज्यादा दुबई से 6 उड़ाने थी, जो कि भारतीयों को लेकर कोझिकोड, हैदराबाद, कोच्चि, मदुरै, जयपुर और दिल्ली-कोलकाता पहुंची। अबु धाबी, दोहा, मस्कट, जेद्दा, रियाद, दम्मम से भी लोगों की स्वदेश वापसी हुई। खाड़ी देशों के अलावा कीव, मारीशस, डबलिन से भी वंदे भारत मिशन के तहत भारतीय लौटे।
