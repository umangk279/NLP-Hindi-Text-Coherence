मोहाली वनडे में भारत ने श्रीलंका को 141 रन के बड़े अंतर से हरा दिया है. भारत की ओर से मिले 393 रन के जीत के लक्ष्य के जवाब में श्रीलंका की टीम 50 ओवरों में 8 विकेट खोकर महज 251 रन ही बना सकी. श्रीलंका की ओर से एंजेलो मैथ्यूज़ ने सर्वाधिक 111 रन की नाबाद पारी खेली. हालांकि और कोई बल्लेबाज़ उनका साथ नहीं दे सका. भारत की ओर से यजुवेंद्र चहल ने 3 और जसप्रीत बुमराह ने 2 विकेट चटकाए. 
 पहले बल्लेबाज़ी करने उतरी भारतीय टीम के लिए कप्तान रोहित शर्मा ने शानदार बल्लेबाज़ी करते हुए अपने करियर का तीसरा दोहरा शतक पूरा किया. रोहित 208 रन बनाकर नाबाद रहे. अपनी इस पारी के दौरान रोहित ने 12 छक्के और 13 चौके लगाए. इसी के साथ वो वनडे में 3 दोहरा शतक लगाने वाले पहले बल्लेबाज़ बन गए हैं. रोहित ने पहले विकेट के लिए शिखर धवन के साथ 115 रन की साझेदारी निभाई. धवन ने भी अर्धशतकीय पारी खेलने में सफलता पाई. वो 68 रन बनाकर आउट हुए. तीसरे नंबर पर आए श्रेयस अय्यर ने रोहित शर्मा के साथ मिलकर तेज़ी से रन बनाए. दोनों के बीच दूसरे विकेट के लिए 213 रन की साझेदारी हुई. अपना दूसरा मुक़ाबला खेल रहे श्रेयस ने भी अर्धशतक लगाने में सफलता पाई. वो 88 रन बनाकर आउट हुए. भारत ने अपने अंतिम 10 ओवर में 147 रन बनाए. इस तरह टीम इंडिया ने 4 विकेट पर 392 रन बनाए.
