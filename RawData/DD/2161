भारतीय प्रबंध संस्थान यानी आईआईएम के विद्यार्थी भी कोरोना महामारी की चुनौती से निपटने में केंद्र की ओर से चल रहे प्रयासों में अपना हाथ बंटायेंगे. सरकार ने कोरोना महामारी की चुनौती से निपटने के उपायों की व्यापक योजना बनाने और उसे जमीनी स्तर पर लागू करने के लिए 11 अधिकार प्राप्त समूह बनाएं हैं. आईआईएम के विद्यार्थी एमबीए इंटर्न के तौर पर इन अधिकार प्राप्त समूहों की डाटा एनालिसिस और सबूतों पर आधारित पॉलिसी इनपुट देने यानी नीति निर्धारण में मदद करेंगे. 
डीओपीटी के मुताबिक देश के 20 आईआईएम सहित 6 अन्य प्रतिष्ठित प्रबंध संस्थान केंद्र के साथ इस प्रोजेक्ट में बतौर नॉलेज पार्टनर काम करेंगे. विद्यार्थियों को 8 हफ्ते की इंटर्नशिप का मौका दिया जाएगा. इतना ही नहीं बायोडाटा के आधार पर और टेलीफोनिक या वीडियो कॉन्फ्रेंसिंग के जरिए हुए इंटरव्यू के बाद ही इसके लिए चयन किया जाएगा.
चयनित विद्यार्थियों को अलग- अलग विषयों पर बने 11 उच्चाधिकार प्राप्त समूहों के साथ काम करने का मौका मिलेगा. समूह जरूरत के मुताबिक इन्हें टास्क सौंपेगा, जिसे वो रिमोट लोकेशन से भी भेज सकेंगे. एक एप्लिकेशन पर बने अलग - अलग चैनल के जरिए ये संवाद करेंगे.
 इस इंटर्नशिप के लिए विद्यार्थियों को कोई स्टाइपेंड नहीं मिल सकेगा. हालांकि काम खत्म होने के बाद सरकार सभी को प्रोत्साहन प्रमाण पत्र देगी.
सूत्रों के मुताबिक आईआईएम और अन्य प्रबंध संस्थानों के विद्यार्थी इसे एक बड़े अवसर की तरह देख रहे रहे हैं. एक तरफ जहाँ उन्हें भारत सरकार के सबसे वरिष्ठ अधिकारियों के साथ काम करने का मौका मिलेगा, वहीं दूसरी तरफ कोरोना महामारी की चुनौती के वक़्त अपनी प्रतिभा को निखारने और साबित करने का भी मौका मिलेगा.
आईआईएम के अलावा जिन संस्थानों के विद्यार्थियों को इसमें हिस्सा लेने का मौका मिलेगा, उसमें हैदराबाद और मोहाली का इंडियन स्कूल ऑफ बिजनेस, एमडीआई गुरुग्राम, नई दिल्ली का टेरी, रामेश्वरम का एपीजे अब्दुल कलाम फाउंडेशन और नई दिल्ली से इंडियन इंस्टिट्यूट ऑफ पब्लिक एडमिनिस्ट्रेशन भी शामिल हैं.
 
सुधाकर दास
