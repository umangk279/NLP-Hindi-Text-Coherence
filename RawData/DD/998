महाराष्ट्र में कोविड-19 के खतरे को देखते हुए सरकार ने गणेशोत्सव के आयोजन के लिए इस बार कई शर्तें लगाई हैं, जिसे मूर्तिकार, आयोजक मंडल और भक्तों का भी समर्थन मिल रहा है. 
महाराष्ट्र में कोविड-19 के खतरे को देखते हुए राज्य सरकार ने गणेशोत्सव को लेकर एक विस्तृत दिशा-निर्देश जारी किया है, जिसमें मूर्ति की ऊंचाई से लेकर पारंपरिक आयोजनों से जुड़ी कई शर्तें लगाई गई हैं. दूसरी तरफ मौजूदा परिस्थितियों को देखते हुए मूर्तिकार, हाउसिंग सोसाइटी‌ व सार्वजनिक मंडल भी अपने स्तर पर इस बार गणपति आयोजन में सतर्कता बरत रहे हैं.
नागपुर के चिता रोली में जहां हर साल करीब पांच लाख मूर्तियां बनती थीं, वहां इस बार महज ढाई लाख मूर्तियां ही बन रही हैं. मूर्तिकारों की मानें, तो कच्चे माल की आपूर्ति में आ रही दिक्कत और मांग में कमी के कारण ऐसा हो रहा है.
वही मंडलों ने भी इस बार झांकी या किसी भी तरह के सांस्कृतिक कार्यक्रमों से दूरी बना ली है और सरकार के साथ खड़े हो गए हैं.
गौरतलब है कि 22 अगस्त से शुरू होने वाले गणेशोत्सव को लेकर राज्य सरकार ने कई दिशा-निर्देश जारी किए हैं, जिसका उद्देश्य सोशल डिस्टेंसिंग को हर हाल में सुनिश्चित करना है.
सरकार ने सार्वजनिक मंडल के लिए 4 फुट और सोसाइटी या निजी पूजा के लिए बनाई गई प्रतिमा की ऊंचाई 2 फुट तक निर्धारित कर दी है साथ ही दर्शन के लिए सभी मंडलों को ऑनलाइन व्यवस्था करने के लिए भी कहा है.
