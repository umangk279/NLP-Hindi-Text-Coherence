भारत सहित सभी बिम्सटेक सदस्य आतंकवाद से मुक़ाबला करने में सहयोग को बढ़ावा देने पर सहमत हुए हैं। वहीं विदेश मंत्री सुषमा स्वराज ने कहा कि आतंक से निपटने के लिए संगठन ने संयुक्त रणनीति तैयार की है। 
 बिम्‍सटेक की 15वीं मंत्रिस्‍तरीय बैठक कल काठमांडु में संपन्‍न हो गई। बैठक के बाद जारी संयुक्‍त वक्‍तव्‍य में, संगठन के सदस्‍य देशों ने इस समूह के लक्ष्‍यों और उद्देश्‍यों की प्राप्ति के लिए बिम्‍सटेक को और मजबूत करने सामूहिक प्रयास तेज करने पर सहमति व्‍यक्‍त की है। विदेश मंत्री सुषमा स्वराज ने अपने संबोधन में कर शांति और सुरक्षा पर जोर देते हुए कहा कि विकास के लिये ये सबसे अहम है। साथ ही आतंकवादरोधी और संपर्क को बढ़ावा देने के भारत के प्रमुख प्रस्तावों को बिम्सटेक के घोषणापत्र में शामिल किया गया है। 
15वीं 'बे ऑफ बंगाल इनीशिएटिव फॉर मल्टी सेक्टोरल टेक्नीकल एंड इकोनॉमिक कोऑपरेशन' यानी बिम्सटेक की बैठक बेहद सकारात्मक और रचनात्मक माहौल में नेपाल की राजधानी काठमांडू में सम्पन्न हुई। भारत ने् शांति और सुरक्षा पर जोर देते हुए कहा कि विकास के लिये ये सबसे अहम है। इसके अलावा आतंकवाद, हिंसक उग्रवाद और अंतर्राष्ट्रीय अपराध से मुकाबला करने के लिये सामूहिक रणनीति पर जोर दिया। बिम्सटेक की मंत्री स्तरीय बैठक को संबोधित करते हुए विदेश मंत्री सुषमा स्वराज ने कहा कि हम ने आतंकवाद, हिंसक अतिवाद और अंतर्राष्ट्रीय अपराध का मुकाबला करने के लिए सामूहिक रणनीति तैयार की है, साथ ही समुद्री और साइबर सुरक्षा में सहयोग को मजबूत किया है इन विशिष्ट क्षेत्रों में प्रगति पर हम लगातार काम कर रहे हैं।
विदेश मंत्री ने कहा कि भारत 'पड़ोसी पहले' और 'एक्ट ईस्ट' की नीति को प्राथमिकता देता हैं। स्वराज ने कहा कि हमारा साझा इतिहास, विरासत, मूल्य और जीवन के तरीके हमे एक सझा मंच प्रदान करते हैं। सुषमा स्वराज ने कहा कि बिम्सटेक दुनिया के सबसे तेजी से बढ़ते क्षेत्रों में से एक है। साथ ही ये संगठन दक्षिण और दक्षिण-पूर्वी एशिया को जोड़ने में महत्वपूर्ण भूमिका अदा करता है। आतंकवादरोधी और संपर्क को बढ़ावा देने के भारत के प्रमुख प्रस्तावों को घोषणापत्र में शामिल किया गया। भारत ने बिम्सटेक को स्वभाविक सहयोगी बताते हुए कहा कि यह विकास और शांति का महौल बनाता है। 
बिम्सटेक बैठक के बाद काठमांडू में इंडिया एट 70 कार्यक्रम को सम्बोधित करते हुए विदेश मंत्री सुषमा स्वराज ने कहा कि भारत के लोकतंत्र की ये खूबी है कि पिछले 70 साल में सत्ता का हस्तान्तरण बुलेट से नहीं बल्कि शान्ति से हुआ। उन्होने कहा कि सबका साथ सबका विकास भारत ही नहीं बल्कि पूरे क्षेत्र के लिये जरुरी है।  
बिम्सटेक बैठक से इतर विदेश मंत्री सुषमा स्वराज ने भूटान के विदेश मंत्री डेमोको डोरजी से द्विपक्षीय बैठक की। गौरतलब है कि सिक्किम सेक्टर के डोकालाम इलाके में भारतीय और चीनी सैनिकों के गतिरोध के बीच विदेश मंत्री की भूटानी समकक्ष के साथ मुलाकात को महत्वपूर्ण माना जा रहा है। डोकालाम भारत, चीन और भूटान के बीच संपर्क स्थल है। वहीं सुषमा स्वराज ने श्रीलंका के विदेश मंत्री वासांथा सेनानायके के साथ भी द्विपक्षीय बैठक की।विदेश मंत्री  ने नेपाल के प्रमुख मधेसी नेताओं से मुलाकात की। इस दौरान उन्होंने देश की हालिया राजनीतिक स्थिति पर चर्चा की। 
