प्रधानमंत्री नरेंद्र मोदी आज एकाउंटेंट जनरल एंड डेप्युटी एकाउंटेंट जनरल कॉनक्लेव पहुंचे जहां उन्होंने सीएजी की जिम्मेदारियों पर अपने विचार साझा किए। पीएम मोदी ने कहा कि सीएजी की जिम्मेदारी इसलिए भी अधिक है क्योंकि ये देश और समाज के आर्थिक आचरण को पवित्र रखने में अहम भूमिका निभाते हैं। नए भारत में सीएजी की जिम्मेदारी भी अधिक हो गई है। 
दिल्ली में महालेखाकारों के सम्मेलन को संबोधित करने पहुंचे प्रधानमंत्री नरेंद्र मोदी ने कहा कि सीएजी को सिर्फ आंकड़ों और प्रक्रिया तक ही सीमित नहीं रहना है, बल्कि वाकई में गुड गवर्नेंस के एक Catalyst के रूप में आगे आना है। पीएम ने कहा कि कैग की जिम्मेदारी इसलिए भी अधिक है क्योंकि ये देश और समाज के आर्थिक आचरण को पवित्र रखने में अहम भूमिका निभाते हैं, और इसलिए आपसे उम्मीदें भी अधिक रहती हैं। पीएम ने उम्मीद जतायी कि New India को क्लीन India बनाने में CAG अपनी भूमिका को सशक्त करेगा।
प्रधानमंत्री ने कहा कि नियंत्रक एवं महालेखा परीक्षक को विभागों में धोखाधड़ी को जड़ से समाप्त करने के लिये तकनीकी उपायों का विकास करना चाहिये।  
प्रधानमंत्री ने कहा कि सरकार का सबकुछ पारदर्शी है और इसी पारदर्शी व्यवस्था के चलते 1.5 लाख करोड़ रुपये से अधिक गलत हाथ में जाने से बचे। देश को 5 ट्रिलियन डॉलर की आर्थिक ताकत बनाने में सीएजी की भूमिका को अहम बताते हुए पीएम ने कहा कि आप जो करेंगे उसका सीधा असर सरकार की निर्णय प्रक्रिया और नीति बनाने पर पडेगा।
पीएम ने कहा कि CAG को CAG Plus बनाने के सुझाव पर आप गंभीरता से अमल कर रहे हैं, ये खुशी की बात है। प्रधानमंत्री ने अपील की कि आप भी अपने संस्थान के या इस कॉन्क्लेव के जो टारगेट बनाएं वो साल 2022, यानि स्वतंत्रता की 75 वर्ष को जोड़ते हुए बनाएं। पीएम मोदी ने सीएजी के ऑफिस में महात्मा गांधी की एक प्रतिमा का अनावरण किया।
