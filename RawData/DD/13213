विदेश मंत्री सुषमा स्वराज ने किर्गिस्तान दौरे के दूसरे दिन शनिवार को वहां के विदेश मंत्री इर्लान अब्दिलदेव के साथ प्रतिनिधिमंडल स्तर की वार्ता की. दोनों नेताओं ने व्यापार एवं निवेश, रक्षा एवं सुरक्षा, सूचना प्रौद्योगिकी, स्वास्थ्य, मानव संसाधन, पर्यटन और फिल्म निर्माण के क्षेत्र में सहयोग के अवसरों पर चर्चा की. 
इससे पहले शुक्रवार को विदेश मंत्री सुषमा स्वराज ने किर्गिस्तान के राष्ट्रपति सूरोन्बे जीनबेकोव से मुलाकात करके इस मध्य एशियाई देश के साथ सभी क्षेत्रों में भारत के संबंधों को प्रगाढ़ बनाने के तरीकों पर चर्चा की.
यात्रा के अंतिम चरण में शनिवार को ही विदेश मंत्री सुषमा स्वराज उज़्बेकिस्तान पहुंच गई हैं. वहां उन्होंने अपने उज़्बेकी समकक्ष कमिलोव के साथ प्रतिनिधिमंडल स्तरीय वार्ता की. इस दौरान दोनों नेताओं के बीच तमाम अहम मुद्दों पर चर्चा हुई.
विदेश मंत्री सुषमा स्वराज संसाधन समृद्ध मध्य एशियाई देशों के साथ रणनीतिक साझेदारी बढ़ाने के भारत के प्रयास के तहत कजाखस्तान, किर्गिस्तान और उज्बेकिस्तान की यात्रा पर हैं.
