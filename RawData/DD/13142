एनआरसी मुद्दे पर प्रधानमंत्री ने देश को दिया आश्वासन, भारत के किसी नागरिक को नहीं जाना पड़ेगा देश छोड़कर। पीएम ने कहा, स्थापित प्रक्रिया के तहत उनकी चिंताओं को दूर करने के लिए सभी संभव मौके दिए जाएंगे। प्रधानमंत्री ने कांग्रेस अध्यक्ष राहुल गांधी पर बोला जोरदार हमला, कहा राहुल गांधी ने गुजरात चुनाव के दौरान जीएसटी पर लोगों को भड़काने की भरकस कोशिश की। कहा, बना रहेगा आरक्षण। 
प्रधानमंत्री ने एक समाचार एजेंसी को दिये साक्षात्कार में लोगों को विश्वास दिलाया है कि भारत के किसी नागरिक को देश छोड़कर नहीं जाना पड़ेगा। पीएम ने कहा कि प्रक्रिया के अनुसार सबको मौके दिए जाएंगे। पीएम ने कहा पिछले साल करीब 1 करोड़ रोजगार पैदा किए गए इसलिए जो कैंपेन चलाया जा रहा है कि नौकरियां नहीं हैं उसे बंद होना चाहिए। पीएम मोदी ने महिलाओं के साथ हो रहे अत्याचार और मॉब लिंचिंग की घटनाओं पर कहा कि हर घटना दुखद होती है, हर किसी को राजनीति से ऊपर उठकर समाज में शांति और एकता पर ध्यान देना चाहिए। 
पीएम ने कहा कि हमारी पार्टी और मैंने इन मुद्दों पर कई मौकों पर बोला है कि हम ऐसी मानसिकता और कार्यों के खिलाफ हैं। पीएम मोदी ने राहुल गांधी द्वारा जीएसटी को गब्बर सिंह टैक्स कहे जाने पर कहा कि गुजरात चुनाव के दौरान कांग्रेस अध्यक्ष ने लोगों को जीएसटी के खिलाफ भड़काने की पूरी कोशिश की लेकिन लोगों ने उन्हें स्वीकार नहीं किया। पीएम मोदी ने कहा कि आरक्षण बना रहेगा, इस बारे में कोई शक नहीं है। इसके साथ ही प्रधानमंत्री ने उम्मीद जताई कि पड़ोसी देश पाकिस्तान में इमरान खान के नेतृत्व में नई सरकार अपने देश को आतंकवाद और हिंसामुक्त बनाने की दिशा में काम करेगी।
