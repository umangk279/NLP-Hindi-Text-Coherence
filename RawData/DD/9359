प्रधानमंत्री नरेंद्र मोदी ने सोमवार को दिवंगत केंद्रीय मंत्री अनंत कुमार को उनके आवास पर जाकर श्रद्धांजलि अर्पित की. वह पिछले कुछ महीनों से बीमार चल रहे थे. उन्होंने 59 साल की उम्र में बेंगलुरु में अंतिम सांस ली. मंगलवार को पूरे राजकीय सम्मान के साथ उनका अंतिम संस्कार किया जाएगा. 
केंद्रीय संसदीय कार्य मंत्री और वरिष्ठ बीजेपी नेता अनंत कुमार का सोमवार तड़के दो बजे बेंगलुरु के एक निजी अस्पताल में निधन हो गया. वह कुछ महीने से फेफड़ों के कैंसर से जूझ रहे थे और अमेरिका तथा ब्रिटेन में इलाज कराने के बाद हाल ही में बैंगलुरु वापस लौटे थे. उनके निधन के वक्त उनकी पत्नी तेजस्विनी और दोनों बेटियां भी वहां मौजूद थीं.
मंगलवार को पहले उनके शव को बीजेपी के प्रदेश कार्यालय और उसके बाद उनके निर्वाचन क्षेत्र में पड़ने वाले नेशनल कॉलेज ग्राउंड में अंतिम दर्शनों के लिए रखा जाएगा. दोपहर बाद चमराजपेट शवदाह गृह में अंतिम संस्कार पूरे राजकीय सम्मान के साथ किया जाएगा.
