भारतीय टेनिस खिलाड़ी दिविज शरण और रोहन बोपन्ना की जोड़ी ने इंडोनेशिया में चल रहे एशियन गेम्स में पुरुष युगल का ख़िताब अपने नाम कर देश के लिए स्वर्ण पदक जीत लिया है. फ़ाइनल मुक़ाबले में बोपन्ना और दिविज ने कजाख़िस्तान की जोड़ी को हराया. 
शुरुआती दौर से ही पूरे रंग में दिख रही दिविज शरण और रोहन बोपन्ना की जोड़ी ने फ़ाइनल मुक़ाबले में कजाख़िस्तान की जोड़ी को उभर कर सामने आने का कोई मौका नहीं दिया.
कजाख़िस्तान के एलेक्सेंडर बुबलिक और डेनिस येअसेयेव के लिए भारतीय धुरंधरों का सामना कर पाना बेहद चुनौतीपूर्ण रहा. बोपन्ना और दिविज के खेल की ख़ास बात उनके बीच का तालमेल रहा, दोनों ने टेनिस कोर्ट पर अपने बैकहैंड, फोरहैंड और बेहतरीन सर्व पेश कर विरोधी टीम के खिलाड़ियों के लिए दिक्कत पैदा की और बेहद आसानी के साथ पहले सेट को 6-3 से महज़ 25 मिनट के अंदर अपने नाम कर लिया.
इसके बाद दूसरे सेट में कजाख़िस्तान की जोड़ी ने थोड़ी फाइट ज़रूर दिखाई, लेकिन बोपन्ना-दिविज के अनुभव के सामने वह घुटने टेकने को मजबूर हो गए. बोपन्ना-दिविज की जोड़ी ने 27 मिनट में दूसरा सेट 6-4 से अपने नाम किया और इनके बल पर देश ने छठा गोल्ड मेडल जीतने में सफलता हासिल की.
खेल मंत्री कर्नल राज्यवर्धन राठौर ने देश को मिली इस कामयाबी पर ट्वीट कर बधाई दी. अपने बधाई संदेश में खेल मंत्री ने कहा, “भारतीय टेनिस चैम्प्स रोहन बोपन्ना और दिविज शरण ने श्रेष्ठ प्रदर्शन किया है और उनके शानदार प्रदर्शन के बल पर देश ने पुरुष युगल में स्वर्ण पदक जीता है.”
