बैंकॉक में एशियाई तीरंदाजी चैंपियनशिप में मंगलवार को भारत ने तीन कांस्य पदक जीते और तीन रजत पदक पक्के किये। अतनु दास ने सबसे पहले पुरुष रिकर्व व्यक्तिगत स्पर्धा में कांस्य पदक जीता। उन्होंने कोरिया के जिन हायेक ओह को कांस्य पदक के शूटऑफ मुकाबले में 6-5 से हराया।वहीं मिक्स्ड रिकर्व वर्ग में दीपिका कुमारी के साथ कांस्य जीतने वाले दास ने बाद में पुरुष रिकर्व टीम के साथ भी पदक हासिल करके कांस्य पदक की हैट्रिक पूरी की। 
दीपिका कुमारी, लेशराम बोम्बायला देवी और अंकिता भक्त की रिकर्व महिला टीम ने जापान को 5-1 से हराकर कांस्य पदक जीता। मंगलवार को ही भारत के तीन तीरंदाज कंपाउंड वर्ग के फाइनल में पहुंचने में सफल रहे। अभिषेक वर्मा, रजत चौहान और मोहन भारद्वाज की भारतीय टीम ने सेमीफाइनल में ईरान को 229-221 से हराकर फाइनल में जगह बनायी जहां उनका मुकाबला कोरिया से होगा। ज्योति सुरेखा वेनाम, मुस्कान किरार और प्रिया गुर्जर ने भी ईरान को 227-221 से पराजित करके फाइनल में प्रवेश किया। खिताबी मुकाबले में उनका सामना भी कोरिया से होगा।अभिषेक और ज्योति की कंपाउंड मिक्स्ड जोड़ी पहले ही फाइनल में पहुंच चुकी है, जहां उनका मुकाबला चीनी ताइपै से होगा।
