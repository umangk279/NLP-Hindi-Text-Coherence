कोविड-19 को लेकर देशभर के मौजूदा हालात पर चर्चा के लिए रक्षा मंत्री राजनाथ सिंह के आवास पर मंत्रियों के समूह (जीओएम) की बैठक हुई. राजनाथ सिंह की अध्यक्षता में हुई इस बैठक में 3 मई तक लॉकडाउन के विस्तार के मद्देनजर स्थिति की समीक्षा की गई. इसके अलावा 20 अप्रैल से गैर-हॉटस्पॉट क्षेत्रों में आंशिक आर्थिक गतिविधियों की अनुमति पर चर्चा की गई. 
बैठक में प्रत्येक राज्य के एक-एक प्रभारियों के अलावा केंद्रीय मंत्री प्रकाश जावडेकर, स्मृति ईरानी, धर्मेंद्र प्रधान, संतोष गंगवार, रमेश पोखरियाल और राम विलास पासवान शामिल हुए.
गौरतलब है कि मंत्री कोरोना वायरस के मुद्दे पर राज्य सरकार से फीडबैक लेकर काम करते हैं. इसी फीडबैक के आधार पर नीति बनाई जा रही है. कोरोना वायरस के चलते देश में लागू किए गए लॉकडाउन के बाद यह पांचवीं बार मंत्रियों के समूह की बैठक हुई. बैठक में आवश्यक वस्तुओं और सेवाओं की आपूर्ति जैसे महत्वपूर्ण मुद्दे पर चर्चा की गई. 
