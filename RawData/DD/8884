नेताजी सुभाष चंद्र बोस द्वारा भारतीय धरती पर पहली बार तिरंगा फहराने की ऐतिहासिक घटना के 75 साल पूरे होने के मौके पर प्रधानमंत्री नरेंद्र मोदी ने र्पोट ब्लेयर के साउथ प्वाइंट पर 150 फीट ऊंचा तिरंगा फहराया। साथ ही 3 द्वीपों रॉस, नील और हैवलॉक के नाम बदलकर क्रमशः नेताजी सुभाष चन्द्र बोस द्वीप, शहीद द्वीप और स्वराज द्वीप रखा गया। 
प्रधानमंत्री नरेन्द्र मोदी ने आजाद हिन्द फौज के महानायक नेताजी सुभाष चंद्र बोस द्वारा भारत भूमि पर 75 वर्ष पूर्व तिरंगा फहराए जाने की स्मृति में रविवार को अंडमान निकोबार के तीन द्वीपों का नामकरण किया। उन्होंने नए द्वीपों का नामकरण नेताजी सुभाष चंद्र बोस, शहीद और स्वराज  के रूप में किया। ये वक्त उन नेताओं को स्मृतियों को याद करने का है जिनके योगदान को आज़ादी के बाद लिखे गए इतिहास में पूरी तरह भूला दिया गया। पीएम ने इस मौके पर नेताजी ने उस सपने को भी पूरा किया जो उन्होने 1943 में किया था। और अब प्रधानमंत्री ने इसका आधिकारिक ऐलान ऐतिहासिक मौक़े पर कर दिया। 
प्रधानमंत्री नरेंद्र मोदी को  प्रतीक चिह्न स्वरूप अंडमान-निकोबार का मानचित्र भेंट किया गया।  उन्होंने नेताजी के द्वारा द्वीप समूह पर ध्वाजारोहण के 75 साल पूरे होने पर एक स्मारक डाक टिकट और सिक्का जारी किया। इससे पहले उन्होंने अंडमान स्थित साउथ प्वांइट पर 150 फीट ऊंचा तिरंगा फहराया। ये वही जगह है जहां 30 दिसंबर 1943 को नेताजी सुभाष चंद्र बोस ने झंडा फहराया था। अंग्रेजों की गुलामी में जकड़े भारत में यह पहली बार ही था जब अंडमान-निकोबार की सरज़मीं पर तिंरगा फहराया गया। प्रधानमंत्री नरेंद्र मोदी ने इस मौके पर नेताजी को श्रद्धांजलि भेंट की। गौरतलब है कि सुभाष चंद्र बोस की अगुवाई वाली आज़ाद हिंद फौज सरकार को जापान ने अंडमान-निकोबार 7 नवंबर 1943 को सौंपा था।  प्रधानमंत्री ने द्वीपों के लिए कहा कि विकास धारा में मु्ख्य भू-भाग से ये कतई अलग नहीं है। उन्होंने कहा कि नई औद्योगिक नीति के तहत यहां उद्योग लगाने वालों को छूट दी जाएगी। 
पीएम मोदी ने इतिहास का जिक्र करते हुए कहा कि ये हमें भविष्य के लिए खुद को समर्पित करने का साहस भी देता है। इससे पहले पीएम मोदी ने सेल्युलर जेल का दौरा किया। काला पानी के नाम से जानी जाने वाली यह जेल अंग्रेजों द्वारा भारतीय स्वतंत्रता सेनानियों के कैद रखने के लिए बनाई गई थी। इसका काम 1896 में बनना शुरू हुआ था और 1906 में पूरी तरह बन कर तैयार हो गया था। 
प्रधानमंत्री नरेंद्र मोदी ने उस काल कोठरी का भी निरीक्षण किया जहां वीर सावरकर को 10 साल कैद की सजा काटनी पड़ी थी। नासिक ज़िले के कलेक्टर की हत्या के षडयंत्र मामले में उन्हें 7 अप्रैल 1911 से 21 जुलाई 1921 तक कैद में रखा गया। कैद से मुक्ति के बाद सावरकर आज़ादी की लड़ाई में हिस्सा लेते रहे। प्रधानमंत्री मोदी ने ऐसे ही अडिग भारत माता के महान सपूत वीर सावरकर को राष्ट्र की ओर से नमन किया। 
पीएम मोदी ने वॉच टॉवर का भी निरीक्षण किया। गौरतलब है कि 1969 में सेल्युलर जेल को राष्ट्रीय स्मारक में तब्दील किया गया। ये हमारे अमर बलिदानियों के संघर्ष,त्याग का अब प्रतीक है। पीएम मोदी ने उस फांसी घर को भी देखा जहां देश के सपूतों ने अपना सर्वोच्च बलिदान कर दिया और हंसते-हंसते देश के लिए सूली पर चढ़ गए। 
सेल्युलर जेल का निर्माण भले ही 20 वीं सदी में पूरा हुआ हो लेकिन भारत के मुख्य भू-भाग से यहां स्वतंत्रता की लड़ाई लड़ रहे मतवालों को 1857 की पहली क्रांन्ति के बाद ही भेजा जाने लगा था। इस जेल में कुल 693 कमरे थे। सेल बहुत छोटे थे और छत के पास एक रोशनदान हुआ करता था। जेल सात हिस्सों में बंटी थी। आज़ादी के बाद दो खंड को ध्वस्त कर दिया गया। प्रधानमंत्री ने त्याग,बलिदान,शौर्य,साहस और एक-एक उन पलों को करीब से एक प्रदर्शिनी के ज़रिए देखा। 
यही है शस्य श्यामला धरती जिसे हम सम्मान से भारत मां कहते हैं। इस मां के आंचल में विविधता के फूल हैं इसमें 125 करोड़ भारतीयों के सपने,आशा,आकांक्षा है और पोर्ट ब्लेयर उठता जयघोष हिमालय से लेकर हिन्द महासागर तक फैली गंगा से कावेरी तक की एकता अखंडता का प्रतीक है।  
