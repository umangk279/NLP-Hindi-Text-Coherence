पाकिस्तान के प्रधानमंत्री नवाज़ शरीफ़ की बढ़ी मुश्किलें, पनामा पेपर लीक मामले में संयुक्त जांच दल ने की नवाज़ शरीफ के खिलाफ़ 15 मामलों को फिर से खोलने की सिफारिश।  
 पाकिस्तानी प्रधानमंत्री नवाज शरीफ की मुश्किलें और बढ़ गई हैं। पनामा लीक मामले को लेकर शरीफ परिवार की लंदन की संपत्तियों की जांच कर रहे संयुक्त जांच दल (जेआईटी) ने नवाज के खिलाफ 15 मामलों को फिर से खोलने की सिफारिश की है। यह हाई प्रोफाइल घोटाला शरीफ द्वारा नब्बे के दशक में की गई कथित मनी लांड्रिंग से जुड़ा है। तब वह दो बार पाक के पीएम रहे थे। आरोप है कि शरीफ ने लंदन में संपत्तियां खरीदी थीं। इन संपत्तियां का खुलासा पिछले साल पनामा पेपर लीक के बाद हुआ था। इन संपत्तियों को शरीफ के बच्चों के स्वामित्व वाली विदेशी कंपनियों के जरिए खरीदा गया था।
छह सदस्यीय जेआईटी ने 10 जुलाई को पाक के सुप्रीम कोर्ट में अपनी फाइनल रिपोर्ट जमा कर दी है। इसमें कहा गया है कि शरीफ और उनके बच्चों की जीवन शैली उनके आय के ज्ञात स्रोतों से ज्यादा आलीशान है। इसलिए जेआईटी सभी के खिलाफ भ्रष्टाचार का नए मामले दर्ज करने की सिफारिश करती है। हालांकि नवाज शरीफ ने रिपोर्ट को खारिज करते हुए इसे ‘आधारहीन आरोपों का पुलिंदा’ बताया है। अखबार ने रिपोर्ट के हवाले से कहा है कि जेआईटी ने कोर्ट से 15 पुराने मामलों को फिर से खोले जाने को कहा है। इसमें पांच केस पर लाहौर हाईकोर्ट पहले ही फैसला सुना चुकी है जबकि आठ में पाक पीएम के खिलाफ जांच और दो में उनसे पूछताछ हुई है। 
