कोरोना वायरस के बावजूद यूएस ओपन के सही समय पर आयोजन के लिये आयोजक कुछ योजनाओं पर विचार कर रहे हैं जिनमें यूरोप, दक्षिण अमेरिका और मध्य पूर्व से खिलाड़ियों को चार्टर्ड विमान से न्यूयॉर्क लाना और यात्रा से पहले कोविड-19 परीक्षण भी शामिल है. 
इनके अलावा हर दिन तापमान नापना, केंद्रीकृत आवास, दर्शकों के बिना मैचों का आयोजन, कोर्ट पर कम से कम अधिकारी और अभ्यास के दिनों में लॉकर रूम बंद रखने पर भी विचार किया जा रहा है.
अमेरिकी टेनिस संघ (यूएसटीए) में पेशेवर टेनिस की मुख्य कार्यकारी स्ट्रेसी एलेस्टर ने एसोसिएटेड प्रेस से कहा, ‘‘इन पर अभी केवल विचार किया जा रहा है. हमने अभी तक कोई फैसला नहीं किया है.’’
एलेस्टर ने कहा कि यूएसटीए बोर्ड ने अगर यूएस ओपन के आयोजन का फैसला किया तो यह उसके नियत स्थान और पूर्व निर्धारित कार्यक्रम के अनुसार ही होगा. यूएस ओपन का मुख्य ड्रा 31 अगस्त से शुरू होना है.
उन्होंने कहा, ‘‘हम अब भी नियत तिथियों में न्यूयॉर्क के बिली जीन किंग राष्ट्रीय टेनिस केंद्र में सुरक्षित वातावरण में यूएस ओपन का आयोजन करने पर ध्यान दे रहे हैं. वैकल्पिक स्थान या वैकल्पिक तिथियों पर अभी विचार नहीं किया जा रहा है.’’
एलेस्टर ने कहा कि इसके बार में फैसला जून के मध्य या आखिर में कर लिया जाएगा.
कोरोना वायरस के कारण मार्च से ही एटीपी, डब्ल्यूटीए और अंतरराष्ट्रीय टेनिस महासंघ के सभी टूर्नामेंट स्थगित हैं. फ्रेंच ओपन मई के बजाय सितंबर तक स्थगित कर दिया गया है जबकि विंबलडन 1945 के बाद पहली बार रद्द कर दिया गया है.
