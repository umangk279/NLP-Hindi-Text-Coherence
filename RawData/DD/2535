कोरोना वायरस के चलते पीएम मोदी की अपील पर जहां एक ओर लोग अपने घरों में रहकर इससे बचाव में लगे हैं। वहीं कुछ लोग ऐसे भी हैं जो इस कठिन समय में मुसीबत में फंसे लोगों की मदद के लिए बढ़ चढ़ कर आगे आ रहे हैं। 
एक तरफ जहां कोरोना वायरस के डर से लोग घरों में किसी को पनाह देने से गुरेज कर रहे हैं। न कोई किसी का मेहमान बन रहा, न किसी की मेहमाननवाजी स्वीकार कर रहा। ऐसे में उत्तर प्रदेश आगरा के सांसद और उत्तर प्रदेश सरकार के पूर्व मंत्री प्रोफेसर एसपी सिंह बघेल ने दरियादिली दिखाई है और बकायदा एक पत्र लिखकर दिल्ली में फंसे आगरा के लोगों से अपील की कि जो लोग लॉक डाउन की वजह से दिल्ली में हैं और दिक्कतों का सामना कर रहे हैं, वो मेरे सरकारी बंगले 7 कामराज लेन में जाकर वहां ठहर सकते हैं। उनके खाने और रहने की मुकम्मल व्यवस्था की जाएगी।
प्रोफेसर एसपी सिंह बघेल ने पत्र में लिखा है कि यह बंगला आपका दिलाया है यानि यह बंगला जनता का दिलाया हुआ है और उन्हें ही यह समर्पित किया जा रहा है। यह आगरा हाउस है और इसे आगरा की जनता आराम से इस्तेमाल कर सकती है।
वाकई कोरोना वायरस मनुष्य को मनुष्य से दूर करने की वजह बन रहा,वही आगरा के सांसद प्रो बघेल ने वैसे लोगों के लिए राहत का पैगाम लाया जो लॉक डाउन की वजह से दिल्ली में अपना आशियाना तलाश रहे हैं।
डीडी न्यूज संवाददाता राजेश राज की रिपोर्ट
