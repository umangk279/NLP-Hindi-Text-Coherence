राष्ट्रपति के चुनाव को लेकर सरगर्मियां तेज हो गई हैं। एनडीए के राष्ट्रपति पद के उम्मीदवार रामनाथ कोविंद उत्तर प्रदेश के बाद समर्थन जुटाने के लिए कल उत्तराखंड की राजधानी देहरादून पहुंचे और राज्य के सांसदों और विधायकों से समर्थन मांगा। 
उधर, राष्ट्रपतिचुनाव को लेकर विपक्ष में बिखराव तो पहले ही दिख रहा था, अब विपक्षी नेताओं ने एक-दूसरे पर आरोप लगाने की भी शुरुआत कर दी है।
पहले लालू और नीतीश ने एक-दूसरे पर शब्दों के तीर छोड़े तो अब कांग्रेस के नेता गुलाम नबी आजाद भी इस बयानबाजी में कूद पड़े हैं।इस बीच, केंद्रीय मंत्री वेंकैया नायडू ने कहा है कि राष्ट्रपति चुनाव दलगत भावना से ऊपर उठकर होने चाहिए। 
एनडीए की तरफ से राष्ट्रपति पद के उम्मीदवार रामनाथ कोविंद ने राजनीतिक दलों से समर्थन जुटाने के लिए अपना अभियान शुरू कर दिया है। इसी सिलसिले में सोमवार को कोविंद उत्तराखंड पहुँचे जहाँ देहरादून में उन्होंने विधायकों और सांसदों से उनका समर्थन करने की अपील की। कोविंद ने इस राष्ट्रव्यापी दौरे की शुरुआत रविवार को यूपी से की थी,जहाँ मुख्यमंत्री योगी आदित्यनाथ ने उनका स्वागत किया।।कोविंद ने बीजेपी और सहयोगी दलों के सांसदों और विधायकों से समर्थन मांगा।
जहाँ एक ओर एन डी ए कोविंद के लिए वोट जुटाने में जुटा है, वहीं विपक्षी खेमे में घमासान मचा है।कोविंद को जदयू द्वारा समर्थन क्या मिला, विपक्षी दलों की बेचैनीसामने आ गई। लालू प्रसाद यादव ने तो नीतीश द्वारा मीरा कुमार को समर्थन ना दिए जाने को ऐतिहासिक भूल करार दिया इस पर पलटवार करते हुए नीतीश ने कहा की बिहार की बेटी का चयन तो हारने के लिए किया गया है।अगर इतना ही था तो बिहार की बेटी पहले क्यों नही याद आई? बेहतर होता की आप 2019 की जीत सुनिश्चित करते और बिहार की बेटी को 2022 में राष्ट्रपति बनाते।
वहीं राष्ट्रपति चुनावों को विचारधारा से जोड़ने की विपक्ष की कोशिश को दरकिनार करते हुए भाजपा ने राष्ट्रपति के चुनावों को राजनीति से ऊपर बताया। हालाँकि राष्ट्रपति पद के लिए आंकड़े एनडीए के पक्ष में हैं, लेकिन विपक्षी खेमे द्वारा इन चुनावों पर की जा रही राजनीति और बयानों से आने वाले दिनों में राजनीति और गरमा सकती है। इसका बिहार की राजनीति पर क्या असर पड़ेगा, ये तो वक़्त ही बताएगा।
