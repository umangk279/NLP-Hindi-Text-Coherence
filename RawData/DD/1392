वाणिज्‍य मंत्री पीयूष गोयल ने वीडियो कांफ्रेंसिंग के जरिए भारतीय गुणवत्‍ता परिषद के कामकाज की समीक्षा की। उन्‍होंने कहा कि आत्‍मनिर्भर भारत गुणवत्‍ता युक्‍त घरेलू उत्‍पादों के आधार पर समृद्ध होगा जो वैश्विक स्‍तर पर प्रतिस्‍पर्धा कर सकेगा।  
पिछले कुछ वर्ष के दौरान परिषद के विकास की सराहना करते हुए केंद्रीय मंत्री ने कहा कि वास्‍तविक चुनौतियां और संभावनाएं कोविड महामारी के समाप्‍त होने के बाद सामने आएंगी। केंद्रीय मंत्री ने जोर देकर कहा कि गुणवत्‍ता का मूल्‍यांकन और प्रमाणन तर्कसंगत, पारदर्शी, भरोसेमंद और बिना किसी हेर-फेर के होना चाहिए।
उन्‍होंने कहा कि गुणवत्‍ता परिषद और गर्वमेंट ई मार्केट प्‍लेस को जीईएम के पोर्टल पर उपलब्‍ध उत्‍पादों की गुणवत्‍ता सुनिश्चित करने के लिए आपसी सहयोग करना चाहिए। केंद्रीय मंत्री गोयल ने शिक्षा, स्‍वास्‍थ्‍य, सेवा सत्‍कार, परिवहन, पैकेजिंग, खाद्य प्रसंस्‍करण और छोटे उद्योग क्षेत्र में गुणवत्‍ता सुनिश्चित करने पर बल दिया।
