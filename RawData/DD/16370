विमुद्रीकरण के एक साल पूरा होने के मौके पर सरकार जहां कालाधन विरोधी दिवस मना रही है वहीं विपक्ष इस पर सवाल उठा रहा है। ऐसे सवाल उठाने वालों को वित्त मंत्री अरुण जेटली ने करारा जवाब दिया है। डीडी न्यूज़ से ख़ास बातचीत में उन्होंने विमुद्रीकरण के फ़ायदे गिनाते हुए इसे देश की अर्थव्यवस्था के लिए ज़रूरी बताया, तो वहीं साफ़ कर दिया कि काला धन छिपाने वालों को सरकार अब कोई नई विंडो नहीं देने वाली है। 
 नोटबंदी को देश की अर्थव्यवस्था को संगठित बनाने की दिशा में एक बड़ी शुरुआत बताते हुए वित्त मंत्री अरुण जेटली ने कहा है कि भारत को अगर विकसित देश बनाना है तो कैश इकोनॉमी को कम करना ही होगा। काला धन विरोधी दिवस पर वित्त मंत्री अरुण जेटली ने डीडी न्यूज़ को दिए एक्सक्लूसिव इंटरव्यू में कहा कि टैक्स न देने की आदत, दूसरों का हक़ मारने की प्रवृत्ति से देश का भला नहीं होगा।
