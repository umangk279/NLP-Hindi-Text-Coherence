ग्रुप मैच में सीएसकेए मॉस्को ने रियाल को 1-0 से हराया लगातार तीसरे मैच में रियाल गोल करने में रहा नाकाम 
`यूरोपियन चैम्पियंस रियाल मैड्रिड को कल रात चैम्पियंस लीग के ग्रुप मैच में सीएसकेए मॉस्को के खिलाफ 1-0 से अप्रत्याशित हार का सामना करना पड़ा। टोनी क्रूस ने दूसरे मिनट में ही मेज़बान टीम को मैच का एकमात्र गोल थमा दिया। करीम बेन्ज़ेमा, कैशेमिरो और मरियानो ने इसके बाद गोल करने की काफी कोशिशें की लेकिन वे नाकाम रहे। इस जीत के बाद सीएसकेए मॉस्को ग्रुप जी में रियाल के ऊपर शीर्ष पर पहुंच गई है। डेविड सिल्वा के अंतिम पलों में किए गए नाटकीय गोल की मदद से मैनचेस्टर सिटी ने चैम्पियंस लीग में कल रात हॉफेनहैम को 2-1 से मात दी। सिल्वा ने 87वें मिनट में डिफेंस की गलती का फायदा उठाते हुए अपनी टीम को चैम्पियंस लीग के इस सीज़न में पहली बार अंक दिलवाए। पहले हॉफ में सर्जियो एग्युरो द्वारा किए गए बराबरी के गोल में भी सिल्वा की अहम भूमिका रही थी। सिटी की टीम 43वें सेकंड में ही पिछड़ गई थी जब इशाक बेल्फोडिल ने गोल कर हॉफेनहैम को 1-0 से आगे कर दिया था। सिटी ने 6 मिनट बाद एग्युरो के गोल के ज़रिए बराबरी हासिल की। लग रहा था कि सिटी की टीम जर्मनी से सिर्फ एक अंक ही लेकर जाएगी लेकिन सिल्वा के अंतिम समय में किए गए गोल ने उन्हें पूरे अंक दिला दिए। इस जीत के साथ सिटी ग्रुप में दूसरे स्थान पर आ गई है वहीं पहली बार चैम्पियंस लीग में खेल रही हॉफेनहैम सबसे नीचे है।
