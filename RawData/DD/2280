कैरेबियाई प्रीमियर लीग के सीईओ पीट रसेल को उम्मीद है कि यह टी-20 लीग अपने कार्यक्रम के अनुसार सितंबर में होगी और भारतीय क्रिकेट बोर्ड आईपीएल के लिए अपनी अलग विंडो तलाश लेगा. 
ऐसी संभावना जताई जा रही है कि बीसीसीआई सितंबर या अक्टूबर में आईपीएल का आयोजन करेगा, जिसके कारण एशिया कप और टी-20 विश्व कप का कार्यक्रम नए सिरे से निर्धारित करना पड़ सकता है. सीपीएल 19 अगस्त से 26 सितंबर के बीच होनी है.
रसेल ने कहा, ‘‘मुझे लगता है कि आईपीएल सारे कैरेबियाई खिलाड़ियों को अपने टूर्नामेंट में खेलते देखना चाहेगा. ऐसे में सीपीएल से टकराव का कोई औचित्य नहीं है क्योंकि उनके अधिकांश स्टार हमारे साथ खेलेंगे. मुझे नहीं लगता कि वे ऐसा करना चाहेंगे. वे अपनी विंडो तलाश सकते हैं.’’
वेस्टइंडीज में कोरोना वायरस के उतने मामले सामने नहीं आए हैं और सीपीएल के मेजबान छह देशों में मौतों के आंकड़े दोहरे अंक तक भी नहीं है.
रसेल ने कहा, ‘‘यह अच्छा रहा कि यहां लॉकडाउन जल्दी शुरू हो गया. यही वजह है कि यहां ब्रिटेन जैसे हालात नहीं है. हम हालांकि सीपीएल तभी खेलेंगे, जब हालात पूरी तरह सुरक्षित हों.’’
