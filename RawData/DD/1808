देश में कोरोना संक्रमित मामलों की संख्या 74,281 हो गई है। स्वास्थ्य मंत्रालय ने संक्रमण के आंकड़ों की जानकारी देते हुए बताया कि इसका सबसे ज्यादा कहर 5 राज्यों में हुआ है जिनमें महाराष्ट्र, गुजरात, तमिलनाडु, दिल्ली और राजस्थान हैं। मंत्रालय ने बताया कि कोविड-19 संक्रमित 47,480 लोगों का उपचार हो रहा है जबकि 24,385 लोग स्वस्थ हो चुके हैं और एक व्यक्ति देश से बाहर जा चुका है। 
देश में पिछले 24 घंटे में कोरोना वायरस संक्रमण के कारण 122 लोगों की मौत हो जाने के बाद इस बीमारी से मरने वालों की संख्या बढ़कर 2,415 हो गई है और संक्रमण के 3,525 नए मामले सामने के साथ ही संक्रमित लोगों की संख्या बढ़कर 74,281 हो गई है। केंद्रीय स्वास्थ्य मंत्रालय ने यह जानकारी दी। मंत्रालय ने बताया कि संक्रमित हुए 24,385 मरीज ठीक हो गए हैं और एक रोगी देश से बाहर जा चुका है। कोविड-19 से संक्रमित 47,480 मरीजों का इलाज चल रहा है।
मंत्रालय ने बताया कि मंगलवार शाम से कुल 122 मरीजों की जान गई है। इनमें से महाराष्ट्र में 53, गुजरात में 24, दिल्ली में 13, तमिलनाडु एवं पश्चिम बंगाल में आठ-आठ, राजस्थान एवं मध्य प्रदेश में चार-चार, तेलंगाना एवं उत्तर प्रदेश में दो-दो और आंध्र प्रदेश, पंजाब, चंडीगढ़ और पुडुचेरी में एक-एक व्यक्ति की मौत हुई है।
देश में कोविड-19 से हुई 2,415 लोगों की मौतों में से सबसे ज्यादा 921 लोगों की जान महाराष्ट्र में गई है। इसके बाद गुजरात में 537, मध्य प्रदेश में 225, पश्चिम बंगाल में 198, राजस्थान में 117, दिल्ली में 86, उत्तर प्रदेश में 82, तमिलनाडु में 61 और आंध्र प्रदेश में 46 मरीजों ने दम तोड़ा है। पंजाब एवं तेलंगाना में मृतक संख्या 32 तक पहुंच गई है। कर्नाटक में कोविड-19 के कारण मरने वालों की संख्या 31 हो गई है।
हरियाणा में 11, जम्मू-कश्मीर में 10, बिहार में छह और केरल में चार लोगों की जान इस संक्रमण ने ली है। झारखंड, चंडीगढ़ और ओडिशा में तीन-तीन रोगियों की मौत हुई है, जबकि हिमाचल प्रदेश और असम में दो-दो लोगों की मौत हुई है। मंत्रालय ने बताया कि मेघालय, उत्तराखंड और पुडुचेरी में एक-एक मरीज की मौत हुई है। मंत्रालय की वेबसाइट के अनुसार कोरोना वायरस संक्रमण के कारण मारे गए 70 प्रतिशत लोग किसी न किसी अन्य बीमारी से भी पीड़ित थे।
मंत्रालय के बुधवार सुबह के ताजा आंकड़ों के अनुसार देश में संक्रमण के सबसे अधिक मामले महाराष्ट्र में हैं, जहां 24,427 लोग कोविड-19 से संक्रमित हुए हैं। इसके बाद गुजरात में 8,903, तमिलनाडु में 8,718, दिल्ली में 7,639, राजस्थान में 4,126 मध्य प्रदेश में 3,986 और उत्तर प्रदेश में 3,664 लोग संक्रमित हुए हैं। पश्चिम बंगाल में 2,173 लोग संक्रमित पाए गए हैं। आंध्र प्रदेश में कोरोना वायरस के मामले बढ़कर 2,090 हो गए हैं और पंजाब में 1,914 लोग संक्रमित हैं।
तेलंगाना में संक्रमित लोगों की संख्या बढ़कर 1,326, जम्मू-कश्मीर में 934, कर्नाटक में 925, बिहार में 831 और हरियाणा में 780 हो गई है। केरल में कोरोना वायरस के 524 मामले सामने आए हैं, जबकि ओडिशा में 437 मामले हैं। चंडीगढ़ में 187 और झारखंड में 172 लोग संक्रमित हुए हैं। त्रिपुरा में 154 और उत्तराखंड में 69 मामले सामने आए हैं। असम एवं हिमाचल प्रदेश में 65-65, छत्तीसगढ़ में 59 और लद्दाख में 42 मामले सामने आए हैं।
अंडमान और निकोबार द्वीप समूह में 33 मामले हैं। मेघालय एवं पुडुचेरी में 13-13 मामले सामने आए हैं और गोवा में कोविड -19 संक्रमण के सात मामले सामने आए हैं। मणिपुर में दो मामले सामने आए हैं और मिजोरम, दादर एवं नगर हवेली एवं अरुणाचल प्रदेश में एक-एक मामला सामने आया है।
