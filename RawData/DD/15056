पिछले हफ्ते नंबर वन बनकर सामने आए स्विटज़रलैंड के रॉजर फेडरर ने रौटरडैम ओपन का ख़िताब अपने नाम कर लिया है। फेडरर ने इस ख़िताब को तीसरी बार जीता है।उन्होने फ़ाइनल मुक़ाबले में बुल्गारिया के ग्रीगोर दिमीत्रोव को 6-2,6-2 से शिकस्त दी।टूर लेवल स्तर की प्रतियोगिता में फेडरर की ये कुल 97वीं जीत रही।   
नंबर वन का ताज़ और रोटरडैम ओपन के ख़िताब ने स्विटज़रलैंड के इस खिलाड़ी को एक बार फिर टेनिस कोर्ट को फेडरर फेडरर के नाम से गुलज़ार कर दिया।तीसरी बार इस प्रतियोगिता को अपना बनाने उतरे रोजर फेडरर की भिंड़ंत बुल्गारिया के ग्रीगोर दिमीत्रोव से हुई।नए उत्साह से लबरेज़ फेडरर की सर्व और शॉटस दोनो दिमीत्रोव के पसीने छुड़ाते रहे।दिमीत्रोव के लिए फेडरर के खेला का तोड़ ढ़ूढ़ पाना हरदम मुश्किल रहा और यही वजह रही कि फेडरर ने पहले सेट को आसानी के साथ 6-2 से जीत लिया।
उम्मीद ये थी कि दिमीत्रोव पहले सेट में की गई गलतियों से सबक लेते हुए दूसरे सेट में वापसी का दम भरेंगे लेकिन ऐसा कुछ नहीं हुआ और फेडरर ने दूसरे सेट में भी दिमीत्रोव की एक न चलने दी।फेडरर ने दूसरे सेट को भी 6-2 के अंतर से जीत मैच और ख़िताब 6-2,6-2 से अपने नाम कर लिया।ये तीसरा मौका रहा जब फेडरर रौटरडैम ओपन के चैम्पियन के तौर पर सामने आए।इससे पहले फेडरर ने साल 2005 और 2012 में इस ख़िताब को अपने नाम कर चुके है।
वैसे अपनी इस जीत के साथ फेडरर ने दिमीत्रोव के ख़िलाफ़ अपने जीत के आकंड़े को और भी बेहतर कर लिया है और उनका दिमीत्रोव के विरूध जीत का आंकड़ा 7-0 का हो गया है।रोजर फेडरर जो कि 20ग्रैंड स्लैम अपने नाम कर चुके है का अगला लक्ष्य टूर लेवल स्तर की प्रतियोगिता में अपने जीत के आंकड़े को 100 तक पहुंचाना है जो हाल फिलहाल में उनका फॉर्म देखते हुए कठिन भी नहीं लग रहा।
