कोविड-19 महामारी से देशवासियों की सुरक्षा के लिए बने आरोग्य सेतु ऐप को देश भर में अब तक 14 करोड़ से अधिक लोग डाउनलोड कर चुके हैं। 2 अप्रैल को लॉन्च किया गया यह ऐप अब तक का सबसे ज्यादा डाउनलोड किया जाने वाला स्वास्थ्य ऐप बन चुका है। 
देशवासियों की सुरक्षा के लिए एक तरफ आरोग्य सेतु ऐप में लगातार नए फीचर जोड़े जा रहे हैं, वहीं दूसरी तरफ अपने इस सुरक्षा कवच पर भी लोगों का भरोसा बढ़ता जा रहा है। इस ऐप के अब तक 14 करोड़ से भी ज्यादा डाउनलोड हो चुके हैं। इसके साथ ही यह दुनिया की उन ऐप की श्रेणी में भी शुमार हो गया है, जिसे इतने कम समय में इतना ज्यादा डाउनलोड किया गया है।
हाल ही में जोड़े गए आरोग्य सेतु ऐप के नए सुरक्षा फीचर के जरिए आपको अब अपने ब्लूटूथ कॉन्टैक्ट के हेल्थ स्टेटस की जानकारी भी मिलती है, जिसके आधार पर आप खुद भी अपना रिस्क असेसमेंट कर सकते हैं। नई सुविधा के जरिए आरोग्य सेतु आपको तारीख, समय और लोकेशन के साथ यह भी बताता है कि आप कोविड-19 पॉजिटिव व्यक्ति के संपर्क में कितनी देर और कितनी बार रहे हैं।
कोरोना संकट में बचाव के लिए यह ऐप सबसे ज्यादा फायदेमंद साबित हो रहा है। यह सिर्फ़ उपयोगकर्ता को अपने आसपास मौजूद कोविड-19 के खतरों को लेकर अलर्ट ही नहीं करता है बल्कि इसके जरिए सरकार भी बीमार या फिर ईलाज की जरूरत वाले लोगों तक पहुंच रही है। आरोग्य सेतु टीम के मुताबिक इस ऐप के जरिए सरकारी स्वास्थ्य एजेंसियों ने लाखों लोगों को स्वास्थ्य संबंधी परामर्श और अन्य मदद पहुंचाई है।
 
सुधाकर दास, संवाददाता
