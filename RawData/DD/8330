राष्ट्रपति रामनाथ कोविंद ने सांस्कृतिक सद्भाव के क्षेत्र में विशिष्ट योगदान के लिए 2014,15 और 16 के टैगोर पुरस्कार दिए। प्रधानमंत्री ने कहा टैगोर जैसे महापुरुषों का देश की एकता और सांस्कृतिक विरासत में अहम योगदान है।  
राष्ट्रपति रामनाथ कोविन्द ने सोमवार को राजकुमार सिंघाजीत सिंह, बांग्लादेश के सांस्कृतिक संगठन' छायानट' और रामवंजी सुतार को 2014, 2015 और 2016 के लिए टैगोर सांस्कृतिक सद्भाव पुरस्कार प्रदान किया। समारोह में प्रधानमंत्री नरेन्द्र मोदी भी मौजूद थे। राष्ट्रपति ने विजेताओं को पुरस्कार प्रदान किए। पुरस्कार के रूप में 1 करोड़ की राशि, प्रशस्ति पत्र और हस्तशिल्प से बनी एक कलाकृति प्रदान की गई। इस अवसर पर  राष्ट्रपति ने सम्मान प्राप्त करने वालों को बधाई देते हुए कहा कि भारत में हर क्षेत्र की अलग पहचान है लेकिन यह अलग पहचान हमें विभाजित नहीं करती है बल्कि एकता के सूत्र में बांधने और सौहार्द बढ़ाने का काम करती है। 
ये पुरस्कार गुरुदेव की सांस्कृतिक विरासत,सद्भाव की भावना को मज़बूत बनाए जाने के लिए सात साल पहले शुरू किया गया था। 2011 में गुरुदेव की 150वीं जयंती मनाई गई थी और तभी से ये पुरस्कार कला,संस्कृति के क्षेत्र में योगदान देने वालों को प्रदान किया जाता है। प्रधानमंत्री नरेन्द्र मोदी की अध्यक्षता में टैगोर सांस्कृतिक सद्भावना पुरस्कार के लिए एक समिति में 2014 के लिए मणिपुरी नृत्य के गुरु,लेखक और विद्वान राजकुमार सिंहजीत को चुना गया। साल 2016 के लिए प्रसिद्ध मूर्तिकार रामवंजी सूतार को चुना गया।  रामवंजी सूतार ने ही विश्व की सबसे ऊंची प्रतिमा स्टेच्यू ऑफ यूनिटि यानि सरदार पटेल की प्रतिमा बनाई है। इसके अलावा बांग्लादेश के एक सांस्कृतिक समूह 'छायानट' को टैगोर की कला,संगीत,शिक्षा और संस्कृति के प्रसार में अहम योगदान देने के लिए पुरस्कार प्रदान किया गया। 
