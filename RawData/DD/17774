पनामागेट मामले में पाकिस्तान सुप्रीम कोर्ट द्वारा अयोग्य ठहराए जाने के बाद नवाज शरीफ ने प्रधानमंत्री पद से इस्तीफा दिया, नवाज के खिलाफ आपराधिक मामला चलाए जाने के आदेश है, वहीं अगले प्रधानमंत्री नवाज़ के छोटे भाई शहबाज़ शरीफ के बनने की उम्मीद जताई जा रही है।   
 पाकिस्तान के सुप्रीम कोर्ट ने  एक ऐतिहासिक फैसले में पनामागेट मामले में प्रधानमंत्री नवाज शरीफ को दोषी करार दिया। इसके साथ ही उन्हें जीवन भर के लिए प्रधानमंत्री पद के अयोग्य भी घोषित कर दिया गया। देश की सर्वोच्च अदालत के इस फैसले के बाद नवाज शरीफ ने प्रधानमंत्री पद से इस्तीफा दे दिया। सुप्रीम कोर्ट के इस फैसले से नवाज शरीफ का राजनीतिक भविष्य एक तरह से खत्म हो गया है। अदालत ने  शरीफ के अलावा उनके बेटों हुसैन एवं हसन और बेटी मरियम के खिलाफ भ्रष्टाचार का दोषी मानते हुए मामला शुरू करने को कहा है ।
पाकिस्तान में इतिहास एक बार फिर से खुद को दुहरा रहा है। 14 अगस्त को पाकिस्तान की स्थापना के 70 साल पूरे हो जाएंगे और इन सालों में लोकतांत्रिक तरीके से चुना गया पाकिस्तान का कोई भी प्रधानमंत्री अपना कार्यकाल पूरा नहीं कर सका है। एक फिर वही नवाज शरीफ के साथ देखने को मिल रहा है। 
सर्वोच्च न्यायालय पांच सदस्यीय पीठ  ने सर्वसम्मति के अपने फैसले में  शरीफ के खिलाफ मामला दर्ज करने का आदेश दिया । साथ ही यह भी कहा कि शरीफ और उनके परिवार के खिलाफ मामले को जवाबदेही अदालत के पास भेजा जाए। शीर्ष अदालत ने यह भी आदेश दिया कि राष्ट्रीय जवाबदेही ब्यूरो को छह महीने के भीतर मामले का निपटारा करना होगा। अदालत ने कहा कि प्रधानमंत्री ससंद एवं अदालतों के प्रति ईमानदार नहीं रहे और उनको पद के लिए उपयुक्त नहीं समझा जा सकता। अदालत ने शरीफ को संविधान के अनुच्छेद 62 और 63 के तहत अयोग्य ठहराया। इन अनुच्छेदों के अनुसार ससंद के सदस्य को  ईमानदार  और  इंसाफ पसंद  होना चाहिए। देश की सर्वोच्च अदालत के इस फैसले के बाद नवाज शरीफ ने प्रधानमंत्री पद से इस्तीफा दे दिया। हालांकि पार्टी अब भी उनका बचाव कर रही है। कोर्ट के इस फैसले के बाद पाकिस्तान की विपक्षी पार्टियों ने भी शरीफ पर हमला बोल दिया ।
दरहसल यह मामला 1990 के दशक से जुडा है और आरोप है कि शरीफ और उनके परिवार ने काले धन को सफेद बनाकर लंदन में सपंत्तियां खरीदीं। उस समय शरीफ दो बार देश प्रधानमंत्री बने थे। शरीफ परिवार की लंदन में इन संपत्तियों का खुलासा पिछले साल पनामा पेपर्स लीक मामले से हुआ। इन संपत्तियों में लंदन स्थित चार महंगे फ्लैट शामिल हैं। सर्वोच्च न्यायालय ने शरीफ और उनके परिवार के खिलाफ लगे आरोपों की जांच के लिए इसी साल मई में संयुक्त जांच दल यानी जेआईटी का गठन किया था। जेआईटी ने गत 10 जुलाई को अपनी रिपोर्ट शीर्ष अदालत को सौंपी थी। जेआईटी ने अपनी रिपोर्ट में शरीफ और उनकी संतानों की जीवनशैली उनकी आय से अधिक संपत्ति का जिक्र करते हुए उनके खिलाफ भ्रष्टाचार का नया मामला दर्ज करने की सिफारिश की थी । हालांकि शरीफ ने जेआईटी की रिपोर्ट को खारिज करते हुए इसे  बेबुनियाद आरोपों का पुलिंदा  करार दिया था और पद छोड़ने से इनकार किया था। 
शरीफ पाकिस्तान के सबसे रसूखदार सियासी परिवार और सत्तारुढ पार्टी पीएमएल-एन के मुखिया हैं।  इस्पात कारोबारी से राजनेता बने नवाज शरीफ पहली बार 1990 से 1993 के बीच प्रधानमंत्री रहे। उनका दूसरा कार्यकाल 1997 में शुरू हुआ जो 1999 में तत्कालीन सेना प्रमुख परवेज मुशर्फ द्वारा तख्तापलट किए जाने के बाद खत्म हो गया। प्रधानमंत्री के तौर पर नवाज का यह तीसरा कार्यकाल है और तीनों बार वो अपना कार्यकाल पूरा नहीं कर पाए हैं। 
अभी यह साफ नहीं हो सका है कि अगला चुनाव होने तक सत्ता की बागडोर किसे सौंपी जानी है। पाकिस्तान में अगले साल आम चुनाव होने हैं। बताया जा रहा है नवाज की जगह उनके छोटे भाई शहबाज शरीफ पीएम बनेंगे। हालांकि, उन्हें इसके लिए चुनावी लड़ाई का सामना करना पड़ेगा। साथ ही जब तक वे इस पद के काबिल नहीं होते यानि 45 दिनों तक पाकिस्तान के रक्षा मंत्री ख्वाजा आसिफ अंतरिम पीएम के तौर पर कार्यभार संभाल सकते हैं। भारत में इस फैसले को भ्रष्टाचार के खिलाफ लडाई के तौर पर देखा जा रहा है और सरकार का कहना है कि भारत पर इसका कोई असर नहीं पडेगा ।
वैसे जानकारों का मानना है कि सेना और शरीफ के बीच छत्तीस का आंकड़ा पाकिस्तान के भीतर राजनीतिक भूचाल के पीछे जिम्मेदार है। तमाम मौकों पर नवाज शरीफ ने सेना के एजेंडे पर चलने की बजाय एक अलग रुख अख्तियार किया, जिसके चलते वह सेना के निशाने पर आ गए थे। 
