उष्णकटिबंधीय तूफान नेटे मेक्सिको के तट पर स्थित लोकप्रिय रिसॉर्ट्स पर कहर बरपा कर अब अमेरिका की खाड़ी तट की ओर बढ़ गया। जिसके कारण हुई भारी बारिश के कारण मध्य अमेरिका में कम से कम 28 लोगों की मौत हो गई है। 
 अमेरिका के खाड़ी तट पर रहने वाले नागरिक चक्रवात नेटे से निपटने की तैयारियों में लग गए हैं क्योंकि चक्रवात नेटे न्यू ओर्लियंस पहुंच रहा है और ऐसी आशंका है कि यह मजबूत होकर यहां श्रेणी-2 वाले तूफान के रूप में पहुंचेगा। मध्य अमेरिका में इस तूफान से बड़े पैमाने पर बाढ़ आई है और दर्जनों लोगों की मौत हो चुकी है. इस मौसम में लगतार चक्रवात ने कैरिबियाई द्वीपों, मेक्सिको और दक्षिणपूर्वी अमेरिका को नुकसान पहुंचाया है।
अमेरिका के राष्ट्रपति डोनाल्ड ट्रंप ने कहा है कि संघीय अधिकारियों ने तेजी से बढ़ रहे इस तूफान के लिए तैयारी कर ली है। उन्होंने लुईसियाना, मिसिसिप्पी, अलबामा और फ्लोरिडा के नागरिकों से अपील की है कि वह अपने स्थानीय अधिकारियों की बातों को सुनें और सुरक्षित रहें।
यह क्षेत्र पिछले दो महीने में तीसरी बार चक्रवात से बचने के उपाय में जुटा हुआ है। अमेरिका राष्ट्रीय चक्रवात केंद्र (एनएचसी) ने कहा, ' अगले कुछ घंटों में नेटे का केंद्र मिसिसिप्पी नदी के मुहाने तक पहुंच जाएगा और इसके बाद यह दक्षिणपूर्वी लुईसियाना या मिसिसिप्पी आज रात में पहुंचेगा। न्यू ओर्लियंस के मेयर मिच लांड्रेयू ने एक संवाददाता सम्मेलन में बताया कि चक्रवात के प्रभाव को अभी से महसूस किया जा रहा है।
