पूर्व कांग्रेस अध्यक्ष राहुल गांधी के विवादित बयान को लेकर संसद सत्र के आखिरी दिन दोनों सदनों में जोरदार हंगामा हुआ। सत्ता पक्ष के सदस्यों खास कर महिला सांसदों ने राहुल गांधी के बयान पर तीखा विरोध जताया और उनसे माफी की मांग की। हंगामे के चलते दोनों सदनों की कार्रवाई बार बार स्थगित हुई। 
सबसे पहले बात लोकसभा की करें तो आखिरी दिन प्रश्नकाल आरंभ होने के साथ ही बीजेपी की कई महिला सदस्य अपने स्थान पर खड़ी हो गईं और कहा कि राहुल गांधी ने अपने बयान से भारत की महिलाओं और देश का अपमान है इसलिए उन्हें देश से माफी मांगनी चाहिए।
सत्ता पक्ष की ओर से कांग्रेस के सहयोगी दलों की महिला सांसदों की भी राय मांगी लेकिन उनके जवाब से बीजेपी के सदस्य और भड़क गए।
भारी हंगामे के बीच इस मुद्दे पर सदन की कार्यवाही स्थगित करनी पड़ी। दोपहर 12 बजे कार्यवाही फिर शुरु होने पर रक्षा मंत्री राजनाथ सिंह ने कहा कि कांग्रेस के पूर्व अध्यक्ष को माफी मांगनी चाहिए और ऐसे बयान देने वाले को इस सदन का सदस्य रहने का कोई नैतिक अधिकार नहीं है। 
उच्च सदन में भी ये मामला उठा और महिला सदस्यों ने राहुल गांधी से माफी मांग की। हंगामे के चलते सदन की कार्यवाही स्थगित करनी पड़ी।  
सदन के बाहर भी ये मामला उठा और राहुल पर जोरदार हमला बोला गया।
सदन के बाहर और अंदर राहुल के बयान पर हंगामा मचा रहा लेकिन राहुल गांधी ने माफी मांगने से इंकार कर दिया।
इस बीच बीजेपी की महिला सांसदों के एक प्रतिनिधिमंडल ने राहुल के बयान की शिकायत चुनाव आयोग से की है। 
जाहिर है राहुल गांधी के माफी न मांगने से ये मामला अभी फिलहाल ठंडा पडता नहीं दिख रहा है और राहुल सत्ता पक्ष के निशाने पर हैं। 
