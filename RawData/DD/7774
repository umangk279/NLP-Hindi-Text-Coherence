आम चुनाव के लिए सभी राजनैतिक दलों की तैयारियों ने पकड़ा ज़ोर. प्रधानमंत्री नरेन्द्र मोदी ने लोकसभा चुनाव प्रचार का किया शंखनाद, उत्तर प्रदेश के मेरठ में रैली को किया संबोधित, मेरठ में कहा, दिल्ली में महामिलावटी लोगों की सरकार में देश में होते थे आए दिन बम धमाके, पूछा देश को सबूत चाहिए या सपूत। 
आम चुनाव 2019 के सियासी रण में जब प्रधानमंत्री मोदी जनता के बीच पहुंचे तो मेरठ में लोगों का जोश देखने लायक था। (मोदी-मोदी) प्रधानमंत्री ने अपने भाषण की धार से विपक्षियों पर करारे वार किये। उन्होनें कहा कि वो अपने काम का हिसाब देंगे साथ ही दूसरों से भी हिसाब भी लेंगे। पीएम ने कहा कि जमीन हो, आसमान हो, या फिर अंतरिक्ष में सर्जिकल स्ट्राइक क्यों ना हो उनकी सरकार ने साहस से ये करके दिखाया है। बालाकोट हमले पर सबूत मांगने वालों पर पीएम मोदी जमकर बरसे। उन्होने कहा मैं देशवासियों से पूछना चाहता हूं कि हमें सबूत चाहिए या सपूत। मेरे देश के सपूत यही मेरे देश के सबसे बड़े सबूत हैं।
पीएम ने सपा, रालोद और बसपा के मेल को 'सराब' नाम दिया, तो कांग्रेस पर भी जमकर बरसे। पीएम ने कहा कि दशकों बीतने के बाद भी कांग्रेस गरीबी हटाने की बात कर रही है। उन्होनें देश से गरीबी मिटाने का फार्मूला भी दिया।पीएम मोदी ने कहा कि कांग्रेस ने दशकों तक गरीबी हटाओ के नारे दिये लेकिन ज़मीन पर कुछ नहीं हुआ। यहीं कारण की अब कांग्रेस अपनी सबसे बड़ी नाकामी को छुपाने के लिए एक बार फिर वहीं नारा दे रही है। 
मेरठ के बाद प्रधानमंत्री ने उत्तराखंड के रुद्रपुर से भी विपक्षी पार्टियों पर करारे वार किये। कांग्रेस पर सीधा हमला बोलते हुए प्रधानमंत्री ने कहा कि अब वक्त आ गया है जब देश कांग्रेस के कल्चर से मुक्त होकर आगे बढ़े। प्रधानमंत्री मोदी ने कहा कि देश का चौकीदार पूरी तरह चौकस और मजबूत है और वो किसी भी सूरत में देश को झुकने नहीं देंगे। 
दिन की आखिरी रैली के लिए पीएम मोदी जम्मू-कश्मीर के अखनूर पहुंचे। प्रधानमंत्री ने कांग्रेस, पीडीपी और नेशनल कांफ्रेस पर हमला बोला। साल 2014 के लोकसभा चुनाव में भी पीएम मोदी ने मेरठ से ही चुनाव प्रचार का आगाज किया था। पीएम मोदी ने 2019 आम चुनाव में जहां विपक्षी दलों पर हमला बोला। वहीं उन्होनें गरीबों के लिए उनकी सरकार द्वारा किये गए कामों का भी जिक्र किया। कुल मिलाकर पीएम की रैलियों के बाद चुनाव प्रचार में नयी रफ्तार लेने की उम्मीद की जा रही है।
  
 
 
 
