जम्मू-कश्मीर में सक्रिय आतंकवादियों और आतंकी संगठनों के खिलाफ सुरक्षा एजेंसियां लगातार सख्ती से कार्रवाई कर रही हैं. इसके साथ ही जांच एजेंसियों ने अब आतंकी फंडिंग पर भी 'सर्जिकल स्ट्राइक' शुरू कर दी है. ख़ासतौर से इसमें शामिल लोगों की संपत्तियों को भी बड़े पैमाने पर जब्त किया जा रहा है. 
प्रवर्तन निदेशालय पहले ही इस मामले में बड़ी कार्रवाई शुरू कर चुका है. एजेंसी को आतंकी फंडिंग के जरिए जमा किए गए 7 करोड़ रुपये की संपत्ति का पता चला है, जिसमें से कई संपतियों को जब्त भी किया जा चुका है. इसके अलावा राष्ट्रीय जांच एजेंसी यानि एनआईए भी टेरर फंडिंग के मामले में तेज़ी से कार्रवाई कर रही है. एजेंसी ने इसमें शामिल 13 लोगों की पहचान कर ली है और उन पर कार्रवाई भी हो रही है.
जांच में ये भी पता चला है कि ये लोग लश्कर-ए-तैयबा और हिज़्बुल मुजाहिदीन जैसे आतंकी संगठनों सहित हुर्रियत नेताओं, अलगाववादियों और राज्य में पत्थरबाजी के लिए पैसे मुहैया कराते रहे हैं. जांच से ये भी पता चला है कि घाटी में आतंकी फंडिंग का इस्तेमाल न सिर्फ युवाओं को गुमराह करने में इस्तेमाल किया जा रहा था बल्कि सुरक्षाकर्मियों पर हमले में भी इसी पैसे का उपयोग हो रहा था.
इतना ही नहीं जांच से ये भी पता चला है कि ऑल पार्टी हुर्रियत कॉन्फ्रेंस के नेताओं के पास भी आतंक का पैसा पहुंचाया जा रहा था, जिसके जरिए राज्य को अशांत और अस्थिर करने के लिए लगातार साजिश रची जा रही थी. बाकायदा इसके लिए मीडिया, अखबार और सोशल मीडिया जैसे हर मुमकिन हथियार का इस्तेमाल भी हो रहा था.
ख़ासतौर पर पता ये चला है कि मुठभेड़ के वक्त घटनास्थल पर पत्थरबाजी के लिए लगातार लोगों को उकसाया जा रहा है. हाल ही में आतंकी फंडिंग के मामले में व्यवसायी जहूर अहमद वताली सहित करीब दर्जन भर लोगों के ऊपर बड़ी कार्रवाई हुई है, जिसके चलते करोड़ों रुपये की संपत्ति को भी जब्त किया गया है.
फिलहाल तिहाड़ जेल में बंद वताली न सिर्फ हाफिज़ सईद, सैयद सलाहुद्दीन, आईएसआई और पाकिस्तान उच्चायोग के सीधे संपर्क में था और उनसे हवाला के जरिए पैसा लेकर आतंकवादियों और पत्थरबाजी में शामिल लोगों तक पहुंचा रहा है. अब ऐसे लोगों की संपत्ति पर गृह मंत्रालय और सुरक्षा एजेंसी के दोहरे सर्जिकल स्ट्राइक से काफी हद तक उनकी कमर टूटी है.
