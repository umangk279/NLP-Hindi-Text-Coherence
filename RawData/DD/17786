आईसीसी महिला क्रिकेट विश्व कप की उपविजेता भारतीय टीम से प्रधानमंत्री नरेंद्र मोदी ने मुलाकात की और टीम को उनके विश्व कप में शानदार प्रदर्शन के लिए बधाई दी। इस मौके पर खेल मंत्री विजय गोयल भी मौजूद रहे। टीम के सभी सदस्य प्रधानमंत्री से मिलकर काफी उत्साहित दिखें। खिलाड़ियों से मुलाकात में पीएम ने कहा कि पूरे देश को उन पर गर्व है । 
 देश के सवा सौ करोड़ भारतीयों का मान बढ़ाने वाली भारतीय महिला खिलाड़ियों से पीएम नरेंद्र मोदी ने गुरुवार को मुलाकात की । ये खिलाड़ी कल ही महिला विश्व कप क्रिकेट में हिस्सा लेकर लौटी हैं । टीम फाइनल में इंग्लैंड के हाथों 9 रन से हार महिला विशव कप की उपविजेता रही है। प्रधानमंत्री ने खिलाड़ियों से कहा कि वे हारी नहीं है बल्कि 125 करोड़ भारतीयों ने फाइनल में अपने कंधों पर हार की जिम्मेदारी ली और यह एक तरह से बड़ी जीत है खिलाड़ियों की हौसला आफजाई करते हुए प्रधानमंत्री ने कहा कि पूरे देश को उन पर गर्व है और उनके इस प्रदर्शन ने पूरे देश की मानसिकता में बदलाव आएगा।
ये पहली बार है कि जब किसी पीएम ने महिला क्रिकेट टीम के सभी खिलाड़ियों के लिए मैच से पहले ट्वीट कर उनका मनोबल बढ़ाया साथ ही स्वदेश वापसी पर उनसे मुलाकात भी की ।  मुलाकात के दौरान ख़िलाड़ियों ने प्रधानमंत्री नरेंद्र मोदी को को टीम के सभी सदस्यों के ऑटोग्राफ वाला बैट भी भेंट किया।  
