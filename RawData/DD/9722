सुप्रीम कोर्ट ने दाती महाराज की याचिका को सुनने से इंकार किया , दाती महाराज ने सीबीआई जांच रोकने की मांग की थी  
सुप्रीम कोर्ट ने रेप केस में फंसे दाती महाराज के मामले की जांच सीबीआई को सौंपने के दिल्ली हाईकोर्ट के फैसले के खिलाफ दायर याचिका पर सुनवाई करने से इनकार कर दिया है। अब दाती महाराज के खिलाफ रेप मामले की जांच सीबीआई करेगी। पिछले 3 अक्टूबर को दिल्ली हाईकोर्ट ने इस मामले की जांच सीबीआई को सौंप दी थी। हाईकोर्ट दिल्ली पुलिस की जांच से संतुष्ट नहीं था।
पहले ये जांच दिल्ली पुलिस की क्राइम ब्रांच कर रही थी। पिछले 1 अक्टूबर को दिल्ली पुलिस की क्राइम ब्रांच ने दिल्ली के साकेत कोर्ट में आरोप पत्र दायर किया था। इस आरोप पत्र में कहा गया था कि पुलिस को अब तक दाती महाराज को गिरफ्तार करने के लिए पर्याप्त सबूत नहीं मिले हैं। इस पर हाईकोर्ट नाराज हो गया था। कोर्ट ने मामले की जांच सीबीआई को सौंपते हुए इस मामले में पूरक आरोप पत्र दायर करने का निर्देश दिया था। 
