केंद्रीय गृह मंत्री राजनाथ सिंह ने केरल के इडुक्की और एर्नाकुलम में बाढ़ग्रस्त इलाकों का किया दौरा, कहा, केंद्र सरकार हालात पर रख रही है करीब से नज़र। हर मुमकिन मदद कराई जा रही है मुहैया। बाढ़ प्रभावितों की मदद के लिए 100 करोड़ अतिरिक्त राशि का किया ऐलान।  
केन्द्र ने केरल में आई भीषण बाढ़ की चुनौती से निपटने के लिए हर संभव सहायता देने का आश्वासन दिया है। केरल के इड्डुकी और एरनाकुलम जिलों के हवाई सर्वेक्षण के बाद कोच्चि एयरपोर्ट पर संवाददाताओं से बातचीत में गृहमंत्री राजनाथ सिंह ने राज्य में आई बाढ़ को बहुत गंभीर बताया। राजनाथ सिंह ने केरल में बाढ़ प्रभावित इलाके के हवाई सर्वेक्षण के बाद एर्नाकुलम में कई राहत शिविरों का दौरा कर स्थिति का जायजा लिया। उनके साथ केरल के मुख्यमंत्री पिनाराई विजयन भी मौजूद थे। गृहमंत्री ने कहा कि केरल में मौजूदा बाढ़ की स्थिति की निगरानी, केन्द्र सरकार बारीकी से कर रही है और हर संभव सहायता उपलब्ध करा रही है। 
उन्होंने तत्काल राहत के रूप में 100 करोड़ रूपये की अतिरिक्त सहायता-राशि की घोषणा की। बाढ़ प्रभावितों के लिए सहायता की दूसरी किस्त जो कि 80 करोड़ 25 लाख है वो भी जल्द जारी कर दी जाएगी। बाढ़ से हुए नुकसान का जायजा लेने के लिए केंद्र की टीम 7 जिलों का जल्द दौरा करेगी। गृहमंत्री ने कहा कि मौजूदा मानसून के दौरान एनडीआरएफ की कुल 14 टीमें काम कर रही हैं। राजनाथ सिंह ने सभी राजनीतिक दलों, सामाजिक और सांस्कृतिक संगठनों से आपदा की इस घड़ी में केरल के लोगों की मदद के लिए आगे आने की अपील की है।
भीषण बाढ़ के कारण केरल के आधे से ज्यादा हिस्सों में बांध, जलाशय और नदियां पूरी तरह उफान पर हैं। बाढ के कारण कई जगहों पर सड़क और राजमार्ग ध्वस्त हो गए हैं। पिछले कई दिनों से हो रही लगातार बारिश के कारण हज़ारों की संख्या में लोग बेघर हो गए हैं। बाढ़ और भूस्खलन के कारण राज्य में अब तक करीब 37 लोगों की मौत हो गई है। राज्य की करीब सभी 40 नदियां और जलाशय उफान पर हैं। एनडीआरएफ की टीमें बचाव एवं राहत अभियान में जुटी हुईं हैं। अब तक करीब 54 हज़ार लोगों को सुरक्षित निकाल कर राहत शिविरों में पहुंचाया गया है। इसके साथ ही नौसेना की दक्षिण कमान के नेतृत्व में ऑपरेशन 'मदद' चलाया जा रहा है। लगातार हो रही भारी बारिश के कारण उत्तरी एवं मध्य केरल के क्षेत्र अत्यधिक प्रभावित हैं। मौसम विभाग ने एर्नाकुलम, पलक्कड़, मल्लापुर्म, कोझिकोड़ के लिए रेड अलर्ट और कासरगोड़ के लिए 13 अगस्त यानी आज तक के लिए ऑरेंज अलर्ट जारी किया है।
