प्रधानमंत्री नरेंद्र मोदी अपनी चीन की दो दिवसीय सफल यात्रा के बाद शनिवार शाम स्वदेश पहुंचे. चीन यात्रा के दूसरे दिन प्रधानमंत्री नरेंद्र मोदी और चीन के राष्ट्रपति शी चिनपिंग के बीच अनौपचारिक मुलाकात के दौरान दोनों नेताओं ने ईस्ट लेक गेस्टहाउस कॉम्प्लेक्स स्थित झील के किनारे चहलकदमी की. इस दौरान दोनों नेताओं ने कई अहम मुद्दों पर चर्चा की. 
प्रधानमंत्री नरेंद्र मोदी और राष्ट्रपति शी जिनपिंग ने दो दिन की अनौपचारिक शिखर वार्ता के दूसरे दिन आमने-सामने बातचीत की. दोनों नेताओं के बीच ये सम्मेलन के आखिरी दौर की चर्चा रही. इस शिखर वार्ता में द्विपक्षीय संबंधों में सुधार के लिए आम सहमति बनी. साथ ही रणनीतिक ख़ासकर सीमा पर शांति बनाने रखने के लिए प्रभावी कदम उठाने पर भी दोनों देश सहमत हुए. 
दोनों नेताओं की बातचीत में न तो किसी प्रोटोकॉल की परवाह दिखी और न ही कोई झिझक. बेतकल्लुफ़ी के साथ दोनों ही निकल पड़े पूर्वी झील में नौका विहार के लिए. गौरतलब है कि दो देशों के बीच संबंध को प्रगाढ़ बनाने के लिए प्रधानमंत्री मोदी भी इस तरह ही राष्ट्रप्रमुखों की मेजबानी करते दिखे हैं. वज़ह यही है कि तेज़ी से बदलती विश्व रणनीति में भारत बड़े ही संतुलन और सामंजस्य के साथ अपनी अलग छवि के साथ पहचान बना रहा है. प्रधानमंत्री मोदी और चीनी राष्ट्रपति शी जिनपिंग दोनों देशों के बीच रणनीतिक बातचीत को और सुदृढ़ करने पर सहमत हुए. साथ ही चीन के भारत के मानवतावादी विचार पर भी ध्यान दिया और आतंकवाद को दोनों देशों के लिए खतरा भी माना.
प्रधानमंत्री नरेंद्र मोदी के दो दिवसीय चीन दौरे के दौरान चीनी राष्ट्रपति शी चिनपिंग के साथ उनकी गंगा सफाई समेत कई अहम मुद्दों पर बात हुई. पीएम मोदी की चीन यात्रा को लेकर विदेश मंत्रालय ने प्रेस कॉन्फ्रेंस कर जानकारी देते हुए कहा कि मीटिंग में दोनों नेताओं के बीच सीमा पर तनाव को कम करने को लेकर सहमति दिखी और दोनों ने कहा कि वे अपनी सेनाओं को स्ट्रैटेजिक गाइडेंस देंगे.
विदेश मंत्रालय के सचिव विजय गोखले ने बताया कि दोनों नेताओं के बीच व्यापार संतुलन और आतंकवाद को लेकर भी बातचीत हुई. विदेश मंत्रालय के सचिव विजय गोखले ने बताया कि दोनों देशों के नेताओं ने आतंकवाद से लड़ने के प्रति प्रतिबद्धता जताई है.
प्रधानमंत्री नरेंद्र मोदी के सम्मान में दिए गए दोपहर के भोज के लिए जो मेन्यू कार्ड तैयार किया गया उसे तिरंगे से सजाया गया था. इस पर राष्ट्रीय पक्षी मोर के चित्र को भी दर्शाया गया. जिस पर राष्ट्रपति शी चिनपिंग ने विशेष ध्यान दिया.
दोनों ही देश पीपल-टू-पीपल संबंधों को मजबूत करने के लिए सांस्कृतिक आदान-प्रदान को बढ़ाने पर भी सहमत हुए. साथ ही कि दोनों नेताओं के बीच व्यापार संतुलन को लेकर भी बातचीत हुई. यही नहीं सूत्रों के मुताबिक़ दोनों ही देश मिलकर अफगानिस्तान में साझा आर्थिक परियोजना भी शुरू कर सकते हैं. प्रधानमंत्री मोदी और चीनी राष्ट्रपति शी जिनपिंग की 24 घंटों के दौरान 6 बार हुई इन मुलाक़ातों से एक बात तो तय है कि दोनों ही देशों की आपसी सहमति और सहयोग एशिया के साथ-साथ विश्व को भी एक नया दृष्टिकोण दे सकता है. 
 
