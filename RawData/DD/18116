प्रधानमंत्री नरेंद्र मोदी आज से इजराइल दौरे पर रहेंगे। वह इजराइल का दौरा करने वाले पहले भारतीय प्रधानमंत्री होंगे।  
नरेंद्र मोदी इजराइल का ऐतिहासिक दौरा करने वाले पहले भारतीय प्रधानमंत्री होंगे। एयरपोर्ट पर पीएम के स्वागत के लिए नेतन्याहू खुद मौजूद रहेंगे। यह 70 साल में किसी भारतीय प्रधानमंत्री का पहला दौरा है। ये दौरा भारत व इजराइल  के कूटनीतिक संबंधों के 25 साल की पृष्ठिभूमि को नई पहचान और मजबूती देगा। प्रधानमंत्री मोदी की इजराइल यात्रा को कितनी अहमियत दी जा रही है इस बात का अंदाजा इससे ही हो जाता है कि उनकी अगवानी स्वयं इजराइल के प्रधानमंत्री बेंजामिन नेतन्याहू करेंगे। पीएम मोदी तीन दिन की येरुशलम यात्रा के लिए चार जुलाई को इजराइल पहुंच रहे है। 
अपनी तीन दिवसीय यात्रा पर एक इज़रायली टीवी चैनल को दिए साझात्कार में प्रधानमंत्री नरेंद्र मोदी ने कहा है कि उनका लक्ष्य देश की आधारभूत संरचनाओं के विकास पर जोर देना है। इज़रायल दौरे से पहले एक इज़रायली टीवी चैनल को दिये साक्षात्कार में प्रधानमंत्री ने कहा कि भारत में विकास की अपार संभावनाएं हैं। प्रधानमंत्री ने कहा कि इजरायल की अपनी एक विशेष पहचान है जो भारत से काफी कुछ मिलती है। इससे दोनों देशों के विकास में काफी फायदा हो सकता है।
भारत-इजराइल कूटनीतिक संबंधों के 25 साल पूरे होने के मौके पर हो रही यात्रा के मद्देनजर भारत और इजराइल के बीच कई अहम समझौतों पर मोहर लगने की उम्मीद है। नवाचार, विकास, विज्ञान, प्रौद्योगिकी, अंतरीक्ष और साइबर सुरक्षा जैसे विभिन्न क्षेत्रों में सहयोग के करार हो सकते है। 1992 में कूटनीतिक संबंधों की शुरुआत से दोनों देशों के बीच रक्षा और कृषि आपसी सहयोग के मुख्य स्तंभ रहे है।
यात्रा के दौरान पीएम मोदी वहां की शीर्ष कंपनियों के सीईओ से भी मुलाकात करेंगे और इजराइली कारोबारियों को सरकार के मेक इन इंडिया कार्यक्रम में साझेदारी के लिए भी आमंत्रित करेंगे। जल संकट से बचाने की तकनीक और कृषि में भारत की विशेष रूचि है। दरअसल इजराइल जल संरक्षण, जल के पुर्नउपयोग और सिंचाई की तकनीक में दुनिया में अव्वल माना जाता है।
अपने करीब 48 घंटे के इजराइल प्रवास के दौरान प्रधानमंत्री वहां कम से कम 18 कार्यक्रमों में शिरकत करेंगे। पीएम मोदी इजराइल के राष्ट्रपति रुईवेन रिवलीन से भी मुलाकात करेंगे। पीएम का इजराइल में रह रहे भारतवंशियों से भी मुलाकात का कार्यक्रम है। इसके साथ ही प्रधानमंत्री इजराइली बच्चे बेबी मोशे से भी मिलेगे, ये वही बच्चा है जो मुंबई में 26/11 आतंकी हमले के दौरान अपने माता-पिता के साथ चाबाड हाउस में मौजूद था, जब लश्कर-ए-तैय्यबा के आंतकियों ने वहां हमला किया था, जिसमें उसने अपने मां-बाप को खो दिया था, लेकिन मोशे की देख-रेख करने वाली भारतीय आया सैंड्रा उसे लेकर कहीं छिप गई थी, जिससे मोशे की जान बच गई। आज मोशे दस साल का है। प्रधानमंत्री मोदी अपनी यात्रा के समापन पर पहले विश्व युद्ध के दौरान शहीद हुए भारतीय जवानों को हाईफा शहर में श्रद्धांजलि भी देंगे।
पीएम की इजराइल  यात्रा को लेकर आतंक को समर्थन देने वाले संगठनों और देशों में भी खलबली है। भारत और इजराइल दोनों ने आतंकवाद का दंश झेला है और इस वक्त दोनों ही देशों का नेतृत्व आतंक के सफाए के लिए प्रतिबद्ध है। लिहाजा आतंकवाद के मुद्दे को लेकर इस यात्रा पर ना सिर्फ पूरी दुनिया की नज़र रहेगी बल्कि आतंकी संगठऩ भी इस दौरे पर निगाह रखेंगे। क्योंकि उन्हें पता है कि पीएम मोदी और नेतन्याहू आतंकवाद के खात्मे को लेकर कृतसंकल्प हैं।
ये यात्रा भाजपा के उस नजरिए को आगे बढ़ाने की कोशिश भी है, जो इजराइल के साथ हमेशा मजबूत संबंधों का हिमायती भी रहा है। कांग्रेस की सरकारों खासतौर से नेहरु- गांधी परिवार ने इजराइल की अहमियत को नज़रंदाज किया। साल 1992 में पी वी नरसिम्हा राव की सरकार ने पहली बार इजराइल के साथ राजनयिक संबंध स्थापित किया। पूर्व प्रधानमंत्री अटल बिहारी वाजपेयी पहले प्रधानमंत्री थे, जिन्होंने इजराइल के राष्ट्रपति को आमंत्रित किया था, तो पीएम मोदी देश के पहले प्रधानमंत्री हैं, जो वहां की यात्रा कर रहे हैं।
प्रधानमंत्री मोदी की यात्रा दोनों देशों के बीच अप्रैल में हुए दो अरब डॉलर के वायु और मिसाइल, रक्षा समझौतों की पृष्ठभूमि में है जिसे इजराइल ने इतिहास की अभी तक की सबसे बड़े रक्षा समझौते की संज्ञा दी थी, लेकिन भारत-इजराइल संबंध महज रक्षा साझेदारी पर ही नहीं टिके है और ये ऐतिहासिक यात्रा निश्चित रूप से भारत-इजराइल संबंधों को सहयोग के नए आयाम तक ले जाएगी।
