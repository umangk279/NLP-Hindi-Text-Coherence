देशभर में बिहार सहित अन्य राज्यों में छठ महापर्व की धूम, महापर्व के तीसरे दिन आज अस्त होते सूर्य को दिया जाएगा अर्घ्य। 
बिहार में श्रद्धालु विभिन्‍न नदियों, तालाबों और पोखरों में डूबते सूर्य को अर्ध्‍य देंगे और रविवार को उगते हुए सूर्य को अर्ध्‍य देंगे। इसके साथ ही चार दिन का यह पर्व सम्‍पन्‍न होगा। गंगा, कोसी, महानदी और बागमती और राज्य की अन्य नदियों के किनारे छठ घाट अर्घ्य के लिए बनकर तैयार हो गए हैं। रंग-बिरंगी रोशनी से सजे-धजे घाट छठ के सौंदर्य की छठा बिखेर रहे हैं।
राज्‍य में अधिकांश हिस्‍सों में पिछले दिनों आयी बाढ़ के बाद इस बार नदियों में घाटों के पास अर्घ्‍य के लिए पर्याप्‍त पानी उपलब्‍ध है। प्रशासन की ओर से छठव्रतियों के लिए सुरक्षित और सुगम घाट तैयार किए गए हैं। लोग छठ में उपयोग में आने वाली सामग्रियों की खरीददारी में व्‍यस्‍त देखे जा रहे हैं।
राष्ट्रपति रामनाथ कोविंद ने छठ पूजा के शुभ अवसर पर सभी देशवासियों को बधाई और शुभकामनाएं दी। ट्वीट कर राष्ट्रपति ने कहा कि आइए, छठ पूजा पर भगवान सूर्य, नदियों और धरती मां के प्रति हम अपनी आस्था प्रकट करें। मेरी कामना है कि यह पर्व हम सभी के जीवन में खुशहाली लाए तथा हमें प्रकृति का सम्मान करने के लिए प्रेरित करें। 
