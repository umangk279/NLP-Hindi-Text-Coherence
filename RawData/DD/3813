कजाकिस्तान के अंतरराष्ट्रीय हवाईअड्डे से शुक्रवार को उड़ान भरने के तुरंत बाद एक विमान मकान से टकरा गया। इस हादसे में 12 लोगों की मौत हो गई जबकि दर्जनों घायल हो गए। कजाकिस्तान के राष्ट्रपति कासिम-जोमार्त तोकायेव ने पीड़ित परिवारों को अनुगह राशि देने का प्रण किया। 
कजाकिस्तान के अल्माती अंतरराष्ट्रीय हवाईअड्डे से उड़ान भरने के तुरंत बाद 100 यात्रियों को लेकर जा रहा एक विमान शुक्रवार को मकान से टकरा गया। इस हादसे में कम से कम 12 लोगों की मौत हो गई जबकि दर्जनों घायल हो गए। देश की आपात समिति की तरफ से जारी एक वीडियो में किफायती विमानन सेवा कंपनी बेक एयर का विमान कई टुकड़ों में टूटा हुआ नजर आ रहा है। उसका अगला हिस्सा एक मकान से टकराया है।
राहत एवं बचाव कर्मियों को मलबे तक पहुंचते और विमान के टुकड़ों को हटाते हुए देखा जा सकता है। हवाई अड्डा अधिकारियों ने एक बयान में बताया कि अल्माती हवाई अड्डे से सुबह सात बज कर पांच मिनट पर उड़ान भरने के कुछ ही देर बाद विमान रेडार पर दिखना बंद हो गया। राजधानी नूर-सुल्तान जा रहे विमान में 95 यात्री और चालक दल के पांच सदस्य सवार थे। उड़ान भरने के तुरंत बाद बेक एयर का विमान कंक्रीट के बाड़े और दो मंजिला भवन से टकरा गया था।
विमान की पहचान मध्यम आकार के दो टर्बोफैन वाले जेट एयरलाइनर फोक्कर-100 के रूप में हुई है। विमान का निर्माण करने वाली कंपनी 1996 में दिवालिया हो गई और उसके अगले ही साल फोक्कर-100 विमानों का निर्माण रुक गया। देश के अधिकारियों ने बताया कि बेक एयर की सभी उड़ानों और कजाकिस्तान में फोक्कर-100 विमानों पर जांच पूरी होने तक रोक लगा दी गई।
देश की आपात मामलों की समिति ने 12 मृतकों की सूची जारी की है, जिसमें विमान का कप्तान भी शामिल है। इससे पहले अधिकारियों में बताया था कि हादसे में 15 लोगों की मौत हो गई। उन्होंने बताया कि आठ लोगों की मौके पर ही मौत हो गई। दो लोगों की हवाई अड्डे पर जबकि दो अन्य की अस्पताल में इलाज के दौरान मृत्यु हो गई। स्वास्थ्य मंत्रालय ने बताया कि नौ बच्चों सहित 53 लोग घायल हुए हैं। इनमें से 10 की हालत नाजुक बतायी जा रही है।
उपप्रधानमंत्री रोमन स्काइलर ने बताया कि 23 साल पुराने इस विमान की पूंछ उड़ान भरने के दौरान दो बार रनवे से टकराई थी। अल्माती में संवाददाता सम्मेलन के दौरान उन्होंने कहा, ‘‘या तो यह पायलट की गलती है, या फिर कोई तकनीकी कारण है’’ सरकारी टीवी चैनल ‘खबर’ के अनुसार, विमान जिस मकान से टकराया वह खाली था। कजाकिस्तान के राष्ट्रपति कासिम-जोमार्त तोकायेव ने पीड़ित परिवारों को अनुगह राशि देने का प्रण किया।
 
