भारत और जॉर्डन ने दोनों देशों के संबंधों को और मज़बूती देने के लिए गुरुवार को एक बड़ा कदम आगे बढ़ाया है. जॉर्डन के शाह अबदुल्ला द्वितीय की तीन दिवसीय भारत यात्रा के दौरान उनके और प्रधानमंत्री नरेंद्र मोदी के बीच हुई वार्ता के बाद दोनों देशों के बीच 12 करारों की अदला-बदली हुई है. इनमें मानव संसाधन विकास, स्वास्थ्य, सांस्कृतिक और व्यापारिक सहयोग बढ़ाने जैसे समझौते तो शामिल हैं ही, साथ ही रक्षा सहयोग को लेकर भी एक बेहद अहम समझौता हुआ है. 
भारत दौरे पर आए जॉर्डन के शाह अब्‍दुल्‍ला द्वितीय बिन अल हुसैन के साथ पीएम मोदी ने जब हैदराबाद हाउस में द्विपक्षीय बातचीत की तो दोनों नेताओं ने द्विपक्षीय संबंधों को मजबूती देने के साथ ही क्षेत्रीय और अंतरराष्ट्रीय महत्व के तमाम मसलों पर विस्तार से बात की. दोनों नेताओं की बातचीत इसके अलावा आतंकवाद और चरमपंथ से निपटने के तरीकों पर बात हुई. पीएम मोदी और जॉर्डन के किंग ने आतंकवाद को दोनों देशों के लिए बडी चिंता का विषय माना और इससे एक साथ मिलकर लड़ने का संकल्प जताया.
दोनों नेताओं की बैठक के बाद भारत और जॉर्डन के बीच 12 समझौतों पर भी हस्ताक्षर किए गए. इन समझौतों में रक्षा सहयोग, राजनयिक और सरकारी पासपोर्ट धारकों को वीज़ा माफी, सांस्कृतिक कार्यक्रम, मानव संसाधन पर सहयोग, स्वास्थ्य और दवाइयों के क्षेत्र में सहयोग, जॉर्डन में अत्याधुनिक सेंटर ऑफ एक्सीलेंस बनाने पर सहमति, रॉक फॉस्फेट और उर्वरक की आपूर्ति के लिए समझौता,  कस्टम्स पर आपसी सहयोग पर समझौता,  आगरा और पेट्रा नगर पालिका के बीच समझौता, आईआईएमसी और जॉर्डन मीडिया संस्थान के बीच एमओयू, प्रसार भारती और जॉर्डन टीवी के बीच एमओयू और जॉर्डन विश्वविद्यालय और आईसीसीआर के बीच हिंदी विभाग स्थापित करने पर समझौता शामिल है.
इस मौके पर आधुनिक हल्के हेलीकॉप्टर यानि एएलएच के बारे में विस्तार से प्रस्तुतीकरण किया गया. दोनों नेताओं ने रक्षा सहयोग का स्वागत किया.
दोनों देशों के बीच फलस्तीन के मसले पर भी बात हुई और दोनों नेताओं ने फलस्तीन को अपने समर्थन की प्रतिबद्धता दोहराई. किंग ने पीएम की फलस्तीन यात्रा का भी स्वागत किया.
इससे पहले जॉर्डन किंग का राष्ट्रपति भवन में औपचारिक रूप से स्वागत किया गया. प्रधानमंत्री नरेंद्र मोदी और राष्ट्रपति रामनाथ कोविंद ने उनका स्वागत किया, जिसके बाद उन्हें पारंपरिक गार्ड ऑफ ऑनर दिया गया. राष्ट्रपति भवन में औपचारिक स्वागत के बाद किंग अब्दुल्ला द्वितीय राजघाट गए, जहां उन्होंने महात्मा गांधी को श्रद्धांजलि अर्पित की. जॉर्डन के किंग  मंगलवार को दिल्ली पहुंचे थे और पीएम मोदी ने खुद हवाई अड्डे पर उनकी अगवानी की थी. उनकी यात्रा का उद्देश्य द्विपक्षीय संबंधों को नई ऊंचाइयों पर ले जाना है और दोनों नेताओं की बातचीत के बाद ये मकसद सफल होता दिख रहा है.
