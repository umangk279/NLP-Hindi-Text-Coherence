फांसी की सजा पाए निर्भया के गुनहगारों को कभी भी फांसी के फंदे पर लटकाया जा सकता है. औपनिवेशिक भारत में भारतीय दंड संहिता 1860 के अनुसार मौत की सजा का प्रावधान किया गया. आजाद भारत में पहली फांसी 15 नवंबर, 1949 को राष्ट्रपिता महात्मा गांधी की हत्या के मामले में दी गई थी. 
फांसी की सज़ा को लेकर देश के अंदर विरोध के स्वर भी उठे. विरोध कर रहे संगठनों का मानना था कि फांसी जैसी सजा से भारत को बचना चाहिए. लेकिन 1980 में बचन सिंह बनाम पंजाब राज्य के मामले में देश की सबसे बड़ी अदालत सुप्रीम कोर्ट ने स्पष्ट कर दिया कि "विरल से विरले" मामले में ही फांसी की सजा दी जानी चाहिए और अदालत को इसे स्पष्ट भी करना चाहिए.
निर्भया का मामला "रेयरेस्ट ऑफ द रेयर" है. कोर्ट से फांसी की सजा को अगर फोरेंसिक भाषा में ज्यूडीशियल हैंगिंग कहा जाता है. किसी की हत्या के इरादे से कोई अपराधी किसी को फांसी पर लटकाता है तो उसे मिसाइडल हैंगिंग कहते है. जब व्यक्ति खुद अपने आपको फांसी लगा लेता है तो उसे सेल्फ हैंगिंग कहते है. फांसी के ये प्रकार फोरेंसिक भाषा के आधार पर है.
अगर दुनिया में फांसी के प्रकारों की बात करें तो ये 4 प्रकार के हैं. पहला "शॉर्ट ड्रॉप हैंगिंग" जिसमें फर्श से कुछ इंच ऊपर रखकर अपराधी को लटकाया जाता है. दूसरा प्रकार है "सस्पेंशन हैंगिंग" जिसमें किसी लिफ्ट या क्रेन पर किसी अपराधी को लटकाया जाता है. तीसरा प्रकार है "स्टैंडर्ड ड्रॉप हैंगिंग" इसमें 4 या 6 फीट की ऊंचाई से अपराधी को लटकाया जाता है. चौथा प्रकार है "लांग ड्रॉप हैंगिंग" इसकी शुरुआत ब्रिटेन में की गई थी. भारत में भी यही लागू है जिसमें 12 से 15 फीट की ऊंचाई से अपराधी को फांसी दी जाती है.
हम यहां पर ज्यूडिशियल हैंगिंग की बात करेंगे. "हैंग से हैंग टिल डेथ" की कहानी भी बड़ी रोचक है. तमाम तरह के सर्च करने के बाद जो जानकारी सामने आई उसके अनुसार सन 1900 में लंदन के अंदर किसी अतिवादी अंग्रेज ने एक अंग्रेज अफसर की घोड़ा गाड़ी को बम से उड़ा दिया था. वहां के सभी वकील मान कर चल रहे थे कि अतिवादी अंग्रेज को फांसी की सजा होगी. कोर्ट में कोई उस युवक का केस लड़ने को तैयार नहीं था. उस समय उस अतिवादी युवक का केस लड़ा एक भारतीय वकील ने. जिसका नाम था मोतीलाल नेहरू. मामले की सुनवाई के दौरान जज ने उस युवक को फांसी की सजा सुना दी. जज ने अपने फैसले में लिखा "हैंगिंग हिम इन पब्लिक प्लेस".
कोर्ट के अंदर मोतीलाल नेहरू ने जजमेंट पर कोई प्रतिक्रिया नहीं दी. सभी लोग हैरान थे कि मोतीलाल ने जजमेंट का विरोध क्यों नहीं किया. जिस दिन उस अंग्रेज युवक को सबके सामने फांसी दी जा रही थी, उस दौरान मोतीलाल नेहरू भी अपने एक सहयोगी के साथ वहां मौजूद थे. जैसे ही उस युवक को फांसी के फंदे पर लटकाया गया. मोतीलाल नेहरू ने तुरंत वहां मौजूद अधिकारियों को कहा कि इस युवक की सजा पूरी हो गई है, इसे तुरंत उतारा जाए. इस तरह उस युवक को कुछ सेकेंड के अंदर की फांसी के फंदे से उतार लिया गया.
मामला एक बार फिर कोर्ट में पहुंचा तो मोतीलाल नेहरू ने जज से कहा कि आपने युवक के लिए "हैंगिंग हिम" शब्द का प्रयोग किया है न कि "हैंगिंग हिम टिल डेथ". इस हिसाब से इस युवक ने अपनी सजा पूरी कर ली है. अब आप एक ही जुर्म में उसे दूसरीं सजा नहीं दे सकते हैं. इस तरह शब्दों का प्रयोग करके उस युवक को बचा लिया गया.
लेकिन ये केस दुनिया के ज्यूडीशियल सिस्टम के लिए एक नजीर बन गया. उसके बाद ही फांसी की सजा देते समय जजमेंट में जज ये शब्द लिखते है कि "हैंगिंग टिल डेथ" यानि फांसी की सजा पाए अपराधी को तब तक फांसी के फंदे पर लटकाया जाता है, जब तक उसकी मृत्यु न हो जाए.
नीरज सिंह, वरिष्ठ संवाददाता
