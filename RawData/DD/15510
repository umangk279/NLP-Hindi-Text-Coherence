कोई भी भाषा अपने साथ एक पूरी संस्कृति लेकर चलती है, और बात अगर हिंदी की करें तो इसके पीछे एक पूरी सभ्यता के संकेत मिलते हैं. आज भारत के बढ़ते प्रभाव के साथ-साथ हिंदी भी आगे बढ़ रही है. 
विश्व में हिंदी भाषा के प्रचार-प्रसार करने और इसे अंतरराष्ट्रीय भाषा के रूप में स्थापित करने के उद्देश्य से हर साल 10 जनवरी को विश्‍व हिंदी दिवस मनाया जाता है. इस मौके पर देश ही नहीं बल्कि दुनियाभर में हिंदी को लेकर कार्यक्रम आयोजित किए जाते हैं. विश्व हिंदी दिवस पर विदेश मंत्रालय की ओर से दिल्ली में एक कार्यक्रम आयोजित किया गया, जिसमें विदेश मंत्री सुषमा स्वराज ने शिरकत की. हिंदी भाषा के दुनिया में बढ़ते प्रभाव पर बोलते हुए विदेश मंत्री सुषमा स्वराज ने कहा कि आज हिंदी को दुनिया स्वीकार रही है.
हिंदी के प्रति दुनियाभर में बढ़ रहे आकर्षण का एक बेहतरीन नमूना इसी कार्यक्रम में देखने को मिला जब यूक्रेन की एक महिला ने पूर्व प्रधानमंत्री अटल बिहारी वाजपेई की एक हिंदी की कविता का पाठ किया.
हिंदी की बढ़ती लोकप्रियता का असर है कि हजारों की संख्या में विदेशी छात्र भारत आकर हिंदी सीख रहे हैं.
जहां देश में कई कार्यक्रम आयोजित किए गए तो वहीं विदेशी सरजमीं पर भी हिंदी को लेकर कई कार्यक्रम हुए. इस कड़ी में नेपाल में हिंदी दिवस को लेकर कार्यक्रम हुआ, जिसमें नेपाल के सांस्कृतिक मंत्री जितेंद्र नारायण देव ने कहा कि हिंदी केवल भारत ही नहीं समूचे विश्व को एकता के सूत्र में पिरोने वाली भाषा है. इस मौके पर भारत के नेपाल में राजदूत मन्जीव सिंह पुरी ने काठमांडू में प्रधानमंत्री नरेंद्र मोदी का संदेश पढ़ कर सुनाया.
पहला विश्व हिंदी सम्मेलन 10 जनवरी 1975 को नागपुर में आयोजित किया गया था. हिंदी का एक भाषा के रूप में एक सफल और बेहतरीन सफर रहा है.
हिंदी दुनिया की तीसरी सबसे ज्यादा बोली जाने वाली भाषा है. साल 2006 से हर साल विश्व हिंदी दिवस मनाया जाता है. देश के करीब 77% लोग हिंदी लिखते, पढ़ते, बोलते और समझते हैं. अमेरिका के 45 विश्वविद्यालयों सहित पूरी दुनिया के करीब 176 विश्वविद्यालयों में हिंदी की पढ़ाई जारी है. दुनिया में हिंदी की पहचान लगातार बढ़ रही है. इंटरनेट पर हिंदी का कंटेट करीब 94 फीसदी रफ्तार से बढ़ रहा है.
हिंदी न सिर्फ भारतीय सरहदों के पार जाकर अपनी पहचान मज़बूती से स्थापित कर रही है, बल्कि इंटरनेट की दुनिया में जिस तेजी से हिंदी का प्रसार हो रहा है वो सभी स्थापित भाषाओं को पीछे छोड़कर एक नई पहचान बनाने के लिए अग्रसर नज़र आ रही है.
