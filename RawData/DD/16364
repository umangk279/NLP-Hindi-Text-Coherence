आयकर विभाग ने कथित कर चोरी के सिलसिले में चेन्नई में ऑल इंडिया अन्ना डीएमके के नेता वीके शशीकला से जुड़े जया टीवी तथा टीटीवी दिनाकरण के कार्यालय सहित 190 स्थानों छापे मारे। आयकर विभाग की तलाशी अभी जारी है। 
 तमिलनाडु में जया टीवी और उससे जुडे लोगों के यहां कल आयकर विभाग ने ज़बरदस्त छापेमारी की। कल सुबह 6 बजे से ही शुरू हुई छापेमारी में कई महत्वपूर्ण दस्तावेज मिले, तो कई संदिग्ध लेनदेन का भी पता चला है। आयकर विभाग के सूत्रों के मुताबिक अधिकारियों ने दिनाकरण और जेल में बंद उनकी मौसी वी के शशिकला से जुड़े कुछ लोगों के परिसरों पर छापे मारे। इसके अलावा बेंगलुरू हैदराबाद सहित अन्य शहरों में भी छापेमारी हुई। ये छापे शशिकला के नियंत्रण वाले जया टीवी के कार्यालय, उनके परिवार के सदस्यों,  पूर्व मुख्यमंत्री जे जयललिता के कोदांद एस्टेट पर हुई। ये कार्रवाई ऑपरेशन क्लीन मनी के तहत की गयी। ऑपरेशन क्लीन मनी पिछले वर्ष नोटबंदी की घोषणा के बाद शुरू किया गया था। आयकर विभाग के सूत्रों के मुताबिक कथित कर चोरी के संदेह में ये तलाशी ली गई।
