प्रधानमंत्री नरेंद्र मोदी ने आज तमिलनाडु के अपने दौरे पर राज्य को विकास परियोजनाओं की ढेरों सौगात दी। पीएम  ने मदुरई में अखिल भारतीय आयुर्विज्ञान संस्‍थान की आधारशिला रखी। इसके साथ ही पीएम ने राज्य में 12 पासपोर्ट सेवा केंद्रों का भी उद्घाटन किया।    
प्रधानमंत्री नरेंद्र मोदी ने तमिलनाडु के दौरे के दौरान राज्य को विकास परियोजनाओं की ढेरों सौगात दी। उन्होंने मदुरई में अखिल भारतीय आयुर्विज्ञान संस्थान की आधारशिला रखी। साथ ही, मदुरै के राजाजी मेडिकल कालेज, तंजावूर मेडिकल कालेज और तिरुनेलवेली मेडिकल कॉलेज के सुपर स्पेशियलिटी ब्लॉक का भी उद्घाटन किया। मदुरै एम्स  सितंबर 2022 तक बनकर तैयार होगा । 
इस मौके पर आयोजित कार्यक्रम को संबोधित करते हुए प्रधानमंत्री नरेंद्र मोदी ने कहा कि आयुष्मान भारत सभी को स्वास्थ्य और निरोगी बनाने की दिशा में सरकार की प्रतिबद्धता के रुप में एक बड़ा कदम है। 
इस कार्यक्रम के बाद एक चुनावी सभा को संबोधित करते हुए प्रधानमंत्री नरेंद्र मोदी ने प्राचीन शहर मदुरै के प्रति अपना आभार व्यक्त करते हए कहा कि हजारों सालों से, मदुरै तमिल संगम की धुरी रही है। यह तीर्थ का एक महत्वपूर्ण केंद्र है। उन्होंने विपक्षी गठबंधन और भ्रष्टाचार पर सीधा हमला बोलते हुए कहा कि यह दुर्भाग्यपूर्ण है कि तमिलनाडु में कुछ लोगों द्वारा अपने स्वार्थ के लिए संदेह और अविश्वास का माहौल बनाया जा रहा है। उन्होंने लोंगों से ऐसी नकारात्मकता के खिलाफ सतर्क रहने का आग्रह भी किया ।
प्रधानमंत्री ने यह भी स्पष्ट किया कि सरकारी नौकरियों और शिक्षा में सामान्य वर्ग के गरीबों के लिए हाल ही में 10% आरक्षण का असर दलितों, आदिवासियों और ओबीसी पर नहीं पड़ेगा, जो पहले से ही आरक्षण का लाभ उठा रहे हैं। साथ ही  पीएम ने देवेंद्र कुला वेल्लार समुदाय को भी आश्वासन दिया कि उनकी सरकार समाज में सभी वर्गे प्रति न्याय के लिए प्रतिबद्ध है।
प्रधानमंत्री ने कहा कि सरकार गरीब और मध्यम वर्ग के लिए जीवनस्तर में सुधार के लिए काम कर रही है। सरकार का उद्देश्य यह सुनिश्चित करना है कि विकास समाज के सभी वर्गों तक पहुंचाना है। 
प्रधानमंत्री नरेंद्र मोदी ने कहा कि लोगों की लंबे समय से चली आ रही मांग को ध्यान में रखते हुए धनुषकोडी को रामेश्वरम और पंबन से जोड़ने का काम फिर से शुरू कर दिया गया है। साल 1964 में  धनुषकोडी और रमेश्वरम के बीच का पुल ध्वस्त हो गया था. अब इस पर काम दोबारा शुरू कर दिया गया है । इस परियोजना पर लगभग 2100 करोड़ रुपये खर्च होंगे। साथ ही पम्बन पुल निर्माण परियोजना पर भी काम शुरू कर दिया गया है। साथ ही उन्होंने राजमार्ग, जलमार्ग, हवाई मार्ग, रेलवे और आई-वेज सहित कनेक्टिविटी के विभिन्न रूपों पर ध्यान देने की बात कही।
उन्होंने कहा कि अत्याधुनिक तेजस ट्रेन मदुरई को चेन्नई से जोड़ेगी। वहीं मदुरै को स्मार्ट सिटी के रूप में भी विकसित किया जा रहा है।
साथ ही, उन्होंने कहा कि केंद्र सरकार तमिलनाडु को देश के  एयरोस्पेस और रक्षा उद्योगों के लिए पसंदीदा केंद्र के रूप में विकसित करने की दिशा में प्रतिबद्ध है।
