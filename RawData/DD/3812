केंद्रीय आवास एवं शहरी कार्य मंत्री हरदीप सिंह पुरी ने शुक्रवार को कहा कि प्रधानमंत्री आवास योजना- शहरी में एक करोड़ मकानों के निर्माण को मंजूरी दी जा चुकी है जिनमें से लगभग 30 लाख मकान बन चुके हैं और 57 लाख मकान निर्माणाधीन हैं। यह योजना किफायती मकानों के विश्‍व के सबसे बड़े कार्यक्रमों में से एक है।     
प्रधानमंत्री आवास योजना (शहरी) के तहत एक करोड़ से अधिक मकानों के निर्माण की मंजूरी दी गई है। आवास और शहरी मामलों के मंत्री हरदीप सिंह पुरी ने बताया कि शहरी क्षेत्रों में एक करोड़ बारह लाख मकानों की मांग है। प्रधानमंत्री आवास योजना किफायती मकानों के विश्‍व के सबसे बड़े कार्यक्रमों में से एक है। उन्होंने कहा कि प्रधानमंत्री आवास योजना देश भर में काफी सफल रही है और केंद्र सरकार के प्रयासों से इस योजना के जरिए लाखों की संख्या में लोगों को आवास उपलब्ध हुए। 
प्रधानमंत्री नरेंद्र मोदी ने इसे शहरी गरीब वर्ग और मध्यम वर्ग के लिए यादगार उपलब्धि बताया है। अपने ट्वीट में पीएम ने कहा कि शहरी गरीबों और मध्यम वर्ग के लिए यह महत्वपूर्ण उपलब्धि है। इस पहल को पारदर्शिता, टेक्नोलॉजी के उपयोग और तेज कार्यान्वयन के लिए जाना जाएगा। हर भारतीय के सर पर छत सुनिश्चित करने के लिए कड़ी मेहनत करने वाले शहरी मामलों के मंत्रालय की पूरी टीम को बधाई देता हूं।
