संयुक्त राष्ट्र द्वारा लगाए प्रतिबंधों के मद्देनज़र चीन ने उत्तर कोरिया पर पाबंदी लगाई है। चीन में चल रही उत्तर कोरियाई कंपनियों को काम बंद करने के आदेश दिए गए हैं।   
 उत्‍तर कोरिया द्वारा संयुक्‍त राष्‍ट्र प्रतिबंधों की अवहेलना करके छठा परमाणु परीक्षण करने के बाद चीन ने अपने यहां कारोबार कर रही उत्‍तर कोरिया की सभी कंपनियों को अगले साल जनवरी तक कामकाज बंद करने को कहा है।
वाणिज्‍य मंत्रालय ने कहा है कि संयुक्‍त राष्‍ट्र द्वारा इस महीने की 11 तारीख को उत्‍तर कोरिया पर प्रतिबंध का प्रस्‍ताव स्‍वीकार करने के बाद इन कंपनियों को कामकाज समेटने के लिए 120 दिन का समय दिया गया है।
इन कंपनियों में उत्‍तर कोरिया और चीन की संयुक्‍त कंपनियां भी शामिल हैं। चीन का ये क़दम उत्तर कोरिया के छठे और अब तक के सबसे ताक़तवर परमाणु परीक्षण के जवाब में अंतरराष्ट्रीय प्रतिक्रियाओं के तहत उठाया गया है। 
