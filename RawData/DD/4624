जर्मनी की चांसलर एंगेला मर्केल भारत के दो दिवसीय दौरे पर है. शुक्रवार को भारत और जर्मनी के बीच इस दौरान कुल 22 समझौते हुए. न्यू इंडिया के निर्माण में चांसलर मर्केल का ये दौरा और दोनों देशों के बीच हुए समझौतों का दूरगामी असर होगा. प्रधानमंत्री ने भी इस बात के संकेत दिए. इस मौके पर पीएम मोदी ने कहा कि भारत और जर्मनी आतंकवाद के खिलाफ लड़ाई में एक साथ हैं. 
भारत और जर्मनी अपने व्यापक सहयोग के संबंधों को और बढ़ाने पर सहमत हो गए हैं. भारत की दो दिवसीय यात्रा पर आई जर्मनी की चांसलर एंगेला मर्केल ने शुक्रवार को दिल्ली के हैदराबाद हाउस में प्रधानमंत्री नरेंद्र मोदी के साथ पांचवें भारत-जर्मनी अंतर सरकारी विमर्श की सह-अध्यक्षता की. बैठक के बाद दोनों नेताओं ने संयुक्त प्रेस वार्ता की. पीएम मोदी ने कहा कि नियमित बैठक की इस प्रणाली से हर क्षेत्र में हमारा सहयोग और भी गहरा हुआ है. पीएम ने कहा कि दोनों देश हर क्षेत्र में सहयोग को आगे बढ़ रहे हैं. पीएम ने न्यू इंडिया के निर्माण में जर्मनी जैसे देशों के सहयोग को अहम बताया.
इस मौके पर दोनों देशों के बीच आर्टिफिशियल इंटेलीजेंस, स्टार्ट-अप और स्मार्ट सिटी जैसे 22 संयुक्त घोषणाओं और समझौतों पर हस्ताक्षर किए गए. पीएम मोदी ने कहा कि दोनों देशों ने तमाम नए क्षेत्रों में भी सहयोग की नई संभावनाओं को विकसित करने का हमने फैसला किया है. प्रधानमंत्री ने रक्षा उत्पादन के क्षेत्र में अवसरों का लाभ उठाने के लिए जर्मनी को आमंत्रित किया.
दोनों देशों के संबंधों को साझा मूल्यों पर आधारित बताते हुए पीएम ने कहा कि दुनिया के सामने मौजूद गंभीर चुनौतियों के बारे में दोनों देशों के दृष्टिकोण समान हैं. प्रधानमंत्री ने कहा कि आतंकवाद और उग्रवाद जैसे खतरों से निपटने के लिए दोनों देश द्विपक्षीय और बहुपक्षीय सहयोग और घनिष्ठ बनाएंगे.
इस मौके पर जर्मन चांसलर एंगेला मर्केल ने कहा कि दोनों देशों के बीच समझौतों पर हस्ताक्षर इस बात का सबूत हैं कि नई और उन्नत प्रौद्योगिकी की दिशा में रिश्ते आगे बढ़ रहे हैं. उन्होंने कहा 5-जी और आर्टिफिशियल इंटेलीजेंस के क्षेत्र एक चुनौती हैं, इन पर साथ काम करना महत्वपूर्ण है. मर्केल ने कहा कि जर्मनी भारत के बड़े बुनियादी ढांचे से संबंधित बड़ी परियोजनाओं से जुड़ना चाहता है.
मर्केल गुरुवार रात भारत के दौरे पर पहुंचीं. शुक्रवार को राष्ट्रपति भवन में पीएम मोदी ने मर्केल का स्वागत किया. शुक्रवार सुबह उन्होंने राजघाट पर राष्ट्रपिता महात्मा गांधी को श्रद्धांजलि अर्पित की. शाम को उन्होंने राष्ट्रपति रामनाथ कोविन्द से मुलाकात की. इसके अलावा उन्होंने कारोबारियों के साथ भी बैठक की और बिजनेस फोरम की बैठक में हिस्सा लिया.
प्रधानमंत्री नरेंद्र मोदी और जर्मन चांसलर एंगेला मर्केल ने दिल्ली स्थित गांधी स्मृति जाकर महात्मा गांधी को अपनी श्रद्धांजलि अर्पित की. गांधी स्मृति में गांधी जी के जीवन से जुड़े फोटोग्राफ, उनकी कुछ व्यक्तिगत वस्तुएं और छोटे गुड़िया-घरों और टेराकोटा गुड़ियाओं की प्रदर्शनी इस संग्रहालय का आकर्षण हैं. जिसे प्रधानमंत्री नरेंद्र मोदी ने जर्मन चांसलर के साथ साझा किया. इस मौके पर वहां गांधी जी का प्रिय भजन वैष्णव जन भी बज रहा था.
जर्मन चांसलर ने इस मौके पर आंगुतक पुस्तक में अपने हस्ताक्षर भी किए. पीएम ने मर्केल को गांधी जी की एक मूर्ति और चरखा भी भेंट किया.
