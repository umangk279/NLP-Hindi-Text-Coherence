महाराष्ट्र में विधानसभा का विशेष सत्र आज से शुरू हो गया। आज दोपहर दो बजे के बजे सदन की बैठक के बाद उद्धव ठाकरे के नेतृत्व वाली महा विकास आघाडी सरकार सदन में विश्वास मत प्रस्ताव पेश करेगी। ये गठबंधन शिवसेना-एनसीपी-कांग्रेस ने मिलकर बनाया है। 
आज पहले दिन सदन में नए मंत्रियों के परिचय के बाद विश्वास मत प्रस्ताव पर चर्चा होगी और कल विधानसभा अध्यक्ष का चुनाव होगा जिसके बाद राज्यपाल के अभिभाषण पर सदन में धन्यवाद प्रस्ताव पेश किया जाएगा। नए विधानसभा अध्यक्ष इसके बाद विधानसभा में नेता विपक्ष के नाम की घोषणा करेंगे।
राज्यपाल भगत सिंह कोश्यारी ने ठाकरे को बहुमत साबित करने के लिये तीन दिसंबर तक का समय दिया है।
महाराष्ट्र की 288 सदस्यीय विधानसभा में सत्ताधारी गठबंधन ने 162 विधायकों के समर्थन का दावा किया था। शिवसेना के 56, एनसीपी के 54 और कांग्रेस के 44 विधायक हैं। बहुमत के लिए 145 विधायकों का समर्थन चाहिए और आघाडी के पास 154 विधायक हैं।
शिवसेना अध्यक्ष उद्धव ठाकरे ने गुरुवार को मुख्यमंत्री के तौर पर शपथ ली थी।
ठाकरे के अलावा छह अन्य मंत्रियों- शिवसेना, एनसीपी और कांग्रेस से दो-दो ने भी शपथ ली थी।
अब कल स्पीकर पद का चुनाव होगा.. इसके लिए कांग्रेस ने नाना पटोले को मैदान में उतारा है जबकि बीजेपी की ओर से किसान कटोरे स्पीकर पद के लिए चुनाव लड़ेंगे। लेकिन इस बीच, भाजपा ने कालिदास कोलम्बकर को बदलकर दिलीप वालसे पाटिल को प्रोटेम स्पीकर बनाने के फैसले पर महा विकास आघाड़ी की आलोचना की है। पार्टी के प्रदेश अध्यक्ष चंद्रकांत पाटिल ने इसे कानूनी रूप से गलत बताया और कहा कि राज्यपाल के पास इस सिलसिले में एक याचिका दाखिल की गई है। 
