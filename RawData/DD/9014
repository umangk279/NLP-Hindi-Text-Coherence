प्रधानमंत्री ने वीडियो कॉन्फ्रेंसिंग के ज़रिए तमिलनाडु के कन्याकुमारी, नीलगिरि,कोयम्बटूर, सेलम, नामक्कल के भाजपा कार्यकर्ताओं से बातचीत की. 
प्रधानमंत्री ने रक्षा सौदे पर कांग्रेस सरकारों को घेरते हुए कहा कि उनके राज में जीप से लेकर बोफोर्स और अगस्ता हेलीकॉप्टर तक का घोटाला हुआ. प्रधानमंत्री ने कहा कि कांग्रेस के लिए रक्षा सौदे हमेशा से फंडिंग का ज़रिया रहे हैं, जबकि भाजपा ने सैनिकों का हमेशा से सम्मान किया है.
उन्होंने कहा कि पहले की किसी भी सरकार के मुकाबले मौजूदा सरकार ने विकास के लिए हर एक क्षेत्र में प्रयास किए हैं. प्रधानमंत्री ने देश के मध्यम वर्ग की प्रशंसा करते हुए कहा कि बात गैस सब्सिडी छोड़ने की हो या वरिष्ठ व्यक्तियों द्वारा सब्सिडी छोड़ने का आह्वान मध्यम वर्ग ने आगे आकर अपना योगदान दिया. उन्होंने कहा कि मध्यम वर्ग के लिए घर खरीदने के लिए सस्ते लोन की व्यवस्था करने से लेकर महंगाई दर को काबू में रखने में मौजूदा सरकार ने कामयाबी पाई है.
उन्होंने कहा कि कांग्रेस सिर्फ झूठा दिखावा करती है. प्रधानमंत्री ने कांग्रेस को किसानों के नाम पर झूठी राजनीति करने के लिए आड़े हाथ लिया. उन्होंने कहा कि जब भी कांग्रेस सत्ता में आई है, तब किसानों को इसका भुगतान करना पड़ा है.
