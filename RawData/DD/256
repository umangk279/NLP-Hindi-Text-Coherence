दुनिया भर में  कोरोनावायरस का कहर जारी है। जहां कोरोना से संक्रमितों की संख्या अब तक 3 करोड़ 23 हजार के पार हो गई है। वहीं कोरोना से मरने वालों की संख्या 9 लाख 44 हजार से अधिक हो गई है। 
दुनिया में कोरोना से सबसे अधिक प्रभावित देशों में अमेरिका सबसे आगे है। जहां कोरोना से संक्रमित लोगों की संख्या 68 लाख 26 हजार से अधिक है। वहीं ब्रिटेन के प्रधानमंत्री बोरिस जॉनसन ने कहा है कि उनकी सरकार कोरोनोवायरस महामारी से निपटने के लिए टेस्टिंग की  क्षमता बढ़ाने पर जोर दे रही है। अक्टूबर के अंत तक ब्रिटेन एक दिन में 5 लाख टेस्टिंग करने में सक्षम हो जाएगा। ब्रिटेन में हाल के दिनों में कोरोना के मामलों में काफी वृद्धि हुई है। बुधवार को 4 हजार से अधिक मामले दर्ज किए गए हैं। जो 8 मई के बाद सबसे उच्चतम स्तर पर है। ब्रिटेन में कोरोना से अब तक 3 लाख 78 हजार से अधिक लोग संक्रमित है। वहीं इस महामारी से 41 हजार से अधिक लोगों की मौत हुई है।
कोरोना महामारी से ब्राजील सबसे कठिन दौर में गुजर रहा है। विशेषज्ञों ने चेतावनी दी है कि अगर फिर से सब कुछ खोला गया तो कोरोना महामारी और तेजी से फैल सकती है। गर्मी के मौसम में रियो डी जनेरियो में लोग समुद्र के तटों पर काफी एकत्र होते हैं जिससे कोविड-19 के मामले बढ़ने की संभावना व्यक्त की जा रही है।  ब्राजील में अब तक 44 लाख 21 हजार से ज्यादा कोरोना से संक्रमण के मामले आ चुके है। जिसमें करीब एक लाख, 34 हजार लोगों की मौत हो चुकी है।
