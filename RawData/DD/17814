प्रधानमंत्री नरेन्द्र मोदी ने गुजरात के बाढ़ प्रभावित क्षेत्रों का हवाई सर्वेक्षण किया। बाढ़ प्रभावित क्षेत्रों का जायजा लेने के बाद प्रधानमंत्री ने राज्य के लिए 500 करोड़ रुपये की विशेष सहायता की कि घोषणा की। 
 भारी बारिश उत्तरी गुजरात में कहर बनकर टूटी है। बारिश के चलते आयी बाढ़ से उपजे हालात का जायजा लेने के लिये पीएम मोदी कल गुजरात पहुंचे और हवाई सर्वेक्षण किया। प्रधानमंत्री मोदी ने समीक्षा बैठक करके जरूरी दिशा निर्देश भी दिये। प्रधानमंत्री ने बाढ़ प्रभावित गुजरात को पांच सौ करोड़ सहायता देने की घोषणा की। बाढ़ में मारे गये लोगो के परिजनों को दो- दो लाख रुपये के अनुदान की घोषणा की गई है।  इस बीच सेना और एनडीआरएफ की टीम ने असम और राजस्थान में बाढ़ प्रभावित क्षेत्रों में राहत कार्यों में जुटी हुई है।
गुजरात में सैलाब का ये सितम राज्य में लोगों की परेशानी को बयां कर रहा है। बाढ की इसी विभीषिका की जानकारी जब प्रधानमंत्री मोदी को हुई तो वो अपने सभी कार्यक्रमों को छोडकर गुजरात के लिए रवाना हो गए। दरअसल गुजरात के सीएम विजय रुपानी राष्ट्रपति के शपथ ग्रहण समारोह में शामिल होने के लिए दिल्ली में थे। इसी दौरान उन्होंने पीएम मोदी से मुलाकात करके राज्य में बाढ के हालात की जानकारी दी। जब पीएम को पता लगा कि राज्य के लोग इतनी भयानक बाढ का सामना कर रहे हैं तो उन्होंने तुरंत ही कहा कि वो आज ही गुजरात का दौरा करेंगे। पीएम ने शपथ ग्रहण समारोह के खत्म होते ही गुजरात रवाना होने का फैसला कर लिया। जैसे ही शपथ ग्रहण का कार्यक्रम खत्म हुआ पीएम विमान से अहमदाबाद के लिए  निकल गए। वहां पहुंचकर उन्होंने अधिकारियों से जानकारी ली और प्रभावित क्षेत्रों में लोगों का हाल खुद जानने हेलीकॉप्टर से हवाई सर्वेक्षण पर निकल पडे। प्रधानमंत्री ने राज्य सरकार को हर संभव मदद का भरोसा दिया है ।
इससे पहले गुजरात के मुख्यमंत्री विजय रूपानी ने  सुबह प्रधानमंत्री नरेंद्र मोदी से संसद भवन में मुलाकात कर उन्हें राज्य के कई हिस्सों में भारी बारिश और बाढ़ की वजह से बने हालात से अवगत कराया। विजय रूपानी ने कहा है कि पड़ोसी राज्य राजस्थान में भी भारी बारिष से गुजरात में स्थिति गंभीर हो गयी है जिसके चलते नदियों और बांधो में जलस्तर लगातार बढ़ रहा है लेकिन राज्य सरकार इस आपात स्तिथि से निपटने के लिये हर संभव कदम उठा रही है। 
