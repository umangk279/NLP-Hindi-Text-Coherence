सीमा विवाद पर भारत-चीन के बीच लेफ्टिनेंट जनरल लेवल की बातचीत का मंच तैयार हो चुका है। एलएसी पर एक महीने से जारी गतिरोध के खात्मे का रास्ता ढूंढने के लिए दोनों देशों के प्रतिनिधि आपस में बात करेंगे। चीन से अब तक कई स्तर पर बातचीत हो चुकी है, लेकिन किसी समाधान पर नहीं पहुंचा जा सका। 
पूर्वी लद्दाख में सीमा विवाद पर बातचीत भारत-चीन के बीच लेफ्टिनेंट जनरल लेवल की बातचीत का मंच तैयार हो चुका है। वास्तविक नियंत्रण रेखा (LAC) पर एक महीने से जारी गतिरोध के खात्मे का रास्ता ढूंढने के लिए लेफ्टिनेंट जनरल हरिंदर सिंह शनिवार को अपने चीनी मेजर जनरल लियु लिन के साथ बात करेंगे। अब तक चीन से कई स्तर पर बातचीत हो चुकी है, लेकिन अब तक किसी समाधान पर नहीं पहुंचा जा सका है।
आज होने वाले चर्चा में सबसे अहम मुद्दा यह है कि इस बार चीनी सैनिक फिंगर-4 तक आ गए हैं जबकि दोनों देशों के बीच हुए समझौते के मुताबिक यह ऐसा इलाका है जहां भारत और चीन, दोनों दावा करते हैं और इस इलाके में भारतीय सैनिक हमेशा से गश्त करते आये हैं, समझौते के अनुसार सैनिक वहां आ तो सकते हैं लेकिन वहां कोई ढांचा खड़ा नहीं कर सकते हैं और न ही वहां डेरा डाल सकते हैं।
चीन ने अग्रीमेंट का उल्लंघन करते हुए वहां बड़ी संख्या में सैनिक तैनात कर दिए हैं। उनका मकसद भारतीय सैनिकों को इससे आगे गश्त करने से रोकना है जबकि भारतीय सैनिक शुरू से ही फिंगर-8 तक गश्त करते रहे हैं। सूत्रों की मानें तो भारत की तरफ से चीन को साफ तौर पर बता दिया गया है कि गलवान में पहले कभी विवाद नहीं रहा। भारत और चीन ने पूरी एलएसी में जो 23 विवादित और संवेदनशील बिंदुओं को चिन्हित किया है उनमें गलवान नहीं है।
शनिवार की मीटिंग लद्दाख में चीन की तरफ मॉलडो बीपीएम (बॉर्डर पर्सनेल मीटिंग) पॉइंट पर होगी। यह भारत के चुशूल पॉइंट के सामने है। दोनों देशों के बीच ग्राउंड लेवल पर विवाद वहीं पर सुलझाये जाने की कोशिश की जाएगी। भारत चीन के बीच इन सभी पॉइंट्स पर साल में चार बार सेरेमोनियल बीपीएम भी होती है। दो बार इंडियन साइड और दो बार चीन की तरफ।
इन मीटिंग में दोनों देशों के फौजी अफसर किसी अजेंडे पर बात तो करते हैं लेकिन ज्यादा फोकस दोस्ती बढ़ाने पर होता है। सेरेमोनियल बीपीएम के अलावा जब भी कभी जरूरत पड़े तो किसी भी अजेंडे पर बात करने के लिए मीटिंग बुलाई जा सकती है।
