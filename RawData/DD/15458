इराक की राजधानी बगदाद के मध्य हिस्से में सोमवार को दोहरे आत्मघाती धमाकों में 26 लोगों की मौत हो गई है. इस हमले में 90 लोग घायल हुए हैं. 
पूर्वी बगदाद के स्वास्थ्य सचिव डॉ अब्देल घनी अल-सादी ने इस बम धमाके की पुष्टि की है. बगदाद में पिछले दो दिनों में ये दूसरा बड़ा धमाका है. हमलावरों ने व्यस्ततम समय में शहर के तायरान चौराहे पर खुद को उड़ा लिया. तायरान चौराहा भीड़-भाड़ वाला कारोबारी केंद्र है, जहां काम की तलाश में सुबह से ही दिहाड़ी मज़दूर जुटते हैं.
फिलहाल किसी भी समूह ने हमले की ज़िम्मेदारी नहीं ली है, लेकिन यह इस्लामिक स्टेट समूह द्वारा पूर्व में किए गए हमलों जैसा ही मालूम होता है. सोमवार को हुए हमले ने बगदाद में रह रहे लोगों को हैरान कर दिया, क्योंकि सुरक्षाबलों द्वारा बगदाद और अन्य इलाक़ों से आईएस आतंकियों को खदेड़े जाने के बाद इन हिस्सों में ऐसे हमले बहुत हद तक घट गए थे.
इराकी और अमेरिकी अधिकारियों ने चेताया था कि इराकी सेना और अमेरिका नीत सैन्य गठबंधन द्वारा देश भर से इस्लामिक स्टेट समूह को उखाड़ फेंकने के बावजूद आईएस द्वारा इस तरह के हमले किए जा सकते हैं.
