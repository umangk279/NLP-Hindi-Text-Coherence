शेयर बाजार का सेंसेक्स बृहस्पतिवार को घटे भाव पर लिवाली निकलने से 271 अंक बढ़कर बंद हुआ। सूचकांक में अच्छी हिस्सेदारी रखने वाली एल एंड टी, आईसीआईसीआई बैंक और एसबीआई के शेयरों में तेजी के दम पर बाजार मजबूत हुआ। 
उतार-चढ़ाव वाले कारोबार में तीस शेयरों वाला सेंसेक्स 271.02 अंक यानी 0.66 प्रतिशत मजबूत होकर 41,386.40 अंक पर बंद हुआ। कारोबार के दौरान यह ऊंचे में 41,413.96 तथा नीचे में 41,098.91 अंक तक गया। इसी प्रकार, नेशनल स्टॉक एक्सचेंज का निफ्टी 73.45 अंक यानी 0.61 प्रतिशत बढ़कर 12,180.35 अंक पर बंद हुआ। सेंसेक्स के शेयरों में लार्सन एंड टूब्रो (एल एंड टी) सर्वाधिक लाभ में रहे। कंपनी का एकीकृत लाभ दिसंबर 2019 को समाप्त तिमाही में 15 प्रतिशत बढ़कर 2,560.32 करोड़ रुपये पर पहुंच गया। इसके बाद आज कारोबार में कंपनी का शेयर 2.98 प्रतिशत मजबूत हो गया। लाभ में रहने वाले अन्य प्रमुख शेयरों में महिंद्रा एंड महिंद्रा, एसबीआई, टाइटन, इन्फोसिस, भारती एयरटेल और अल्ट्राटेक सीमेंट शामिल हैं।
