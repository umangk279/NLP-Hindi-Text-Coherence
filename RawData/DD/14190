हिमाचल प्रदेश के कसौली में महिला अधिकारी की हत्या मामले में हिमाचल और दिल्ली पुलिस की संयुक्त टीम ने हत्या के आरोपी को उत्तर प्रदेश के वृंदावन से किया गिरफ्तार। सुप्रीम कोर्ट ने राज्य सरकार से 9 मई तक मांगी प्रगति रिपोर्ट। 
हिमाचल प्रदेश के कसौली में एक अवैध निर्माण को तोड़ने गई महिला अधिकारी की होटल मालिक द्वारा गोली मारकर हत्या करने के मामले में सुप्रीम कोर्ट ने हिमाचल प्रदेश सरकार से 9 मई तक प्रगति रिपोर्ट मांगी है। कोर्ट ने पूछा है कि हत्या के मामले की जांच रिपोर्ट और अवैध निर्माण रोकने के लिए क्या कदम उठाए जा रहे है। साथ ही राज्य सरकार से कहा है कि यह सुनिश्चित करे कि भविष्य में दोबारा ऐसी घटना ना हो।
इस बीच महिला अधिकारी की हत्या करने वाले होटल मालिक को आखिरकार पुलिस ने गिरफ्तार कर लिया। पुलिस के मुताबिक आरोपी विजय लगातार पुलिस को चकमा दे रहा था। हिमाचल एवं दिल्ली पुलिस की संयुक्त टीम ने आरोपी को उत्तर प्रदेश के वृंदावन से गिरफ्तार कर लिया।
