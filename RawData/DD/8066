प्रधानमंत्री नरेंद्र मोदी ने अंतरराष्ट्रीय महिला दिवस के मौके पर वाराणसी में स्वयं सहायता समूह की महिलाओं को सम्मानित किया. पीएम मोदी ने कहा कि उनकी सरकार महिलाओं के विकास के लिए प्रतिबद्ध है.  
अंतरराष्ट्रीय महिला दिवस के मौके पर पीएम मोदी की खुद के संसदीय क्षेत्र वाराणसी में मौजूदगी उन महिलाओं के लिए ख़ास पल बनी, जिन्होंने अपनी लगन से नामुमकिन को मुमकिन बना दिया. दीनदयाल हस्तकला संकुल में इस साल के राष्ट्रीय आजीविका मिशन सम्मेलन में हिस्सा लेते हुए पीएम मोदी ने ऐसी ही लगनशील महिलाओं को प्रमाण-पत्र देकर सम्मानित किया. पीएम ने सोलर चर्खा, इलेक्ट्रिक चाक और मधुमक्खी बक्शे का वितरण कर उन्हें सम्मान के साथ जीने के लिए प्रेरित भी किया. पीएम मोदी ने इस मौके पर आजीविका निधि का भी वितरण किया.
सम्मेलन की सबसे ख़ास बात ये रही कि अपने हुनर से परिवार का भरण-पोषण करने वाली महिलाओं ने शहीदों के परिजनों को बड़ी सौगात भेंट की. उन्होंने 21 लाख रुपये की धनराशि भारत के वीर कोष में समर्पित की. महिलाओं के उत्साह की प्रधानमंत्री नरेंद्र मोदी ने जमकर सराहना की और कहा कि सरकार लोगों का हक दिलाने के लिए जी-जान से जुटी है.
इससे पहले प्रधानमंत्री नरेंद्र मोदी ने स्वयं सहायता समूह की महिलाओं से मुलाकात की. इस अवसर पर महिलाओं ने अपने अनुभव को प्रधानमंत्री नरेंद्र मोदी के साथ साझा किया. पीएम मोदी ने दीन दयाल हस्तकला संकुल में महिला हस्तशिल्पियों के उत्पादों की प्रदर्शिनी का भी अवलोकन किया. उन्होंने कहा कि केंद्र सरकार ने महिला सशक्तिकरण के लिए कई कदम उठाए हैं.
कार्यक्रम में हिस्सा लेने आई महिलाओं ने प्रधानमंत्री नरेंद्र मोदी के प्रति अपना आभार व्यक्त किया.
