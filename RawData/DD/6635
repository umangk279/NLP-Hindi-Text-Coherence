जी 20 शिखर सम्मेलन से पहले प्रधानमंत्री नरेंद्र मोदी ने जापानी पीएम शिंजो आबे से की द्विपक्षीय मुलाकात, साझा हितों से जुड़े विभिन्न मुद्दों पर चर्चा, भारत-जापान के बीच होगी 2 प्लस 2 वार्ता, आपदा से निपटने में आधारभूत ढांचे के निर्माण की पहल पर जापान से मांगा समर्थन. 
प्रधानमंत्री नरेंद्र मोदी ने जापान के प्रधानमंत्री शिंजो आबे के साथ द्विपक्षीय बातचीत की. चुनाव में प्रचंड जीत पर बधाई देने के लिए प्रधानमंत्री नरेंद्र मोदी ने जापानी प्रधानमंत्री के प्रति आभार व्यक्त किया। प्रधानमंत्री नरेंद्र मोदी ने अपने साथ जी-20 सम्मेलन में हिस्सा लेने जापान पहुंचे भारतीय प्रतिनिधिमंडल के गर्मजोशी से स्वागत के लिये भी जापानी प्रधानमंत्री आबे का शुक्रिया अदा किया। उन्होंने जी-20 के अध्यक्ष के रूप में जापान के नेतृत्व की भी प्रशंसा की। प्रधानमंत्री ने कहा कि वह इस साल वार्षिक सम्मेलन के लिये प्रधानमंत्री आबे के भारत दौरे को लेकर उत्सुक हैं।
आबे ने भगोड़े आर्थिक अपराधियों के मुद्दे पर पहले हुए जी20 बैठकों में पीएम मोदी की पहल का विशेष रूप से उल्लेख किया। उन्होंने कहा कि जी20 को अपने भ्रष्टाचार विरोधी उपायों के तहत इस समस्या से निपटना चाहिए। प्रधानमंत्री नरेंद्र मोदी और पीएम आबे ने यह ऐलान किया कि भारत-जापान के विदेश और रक्षा मंत्री स्तर की सालाना बातचीत की शुरूआत होगी। दोनों नेताओं के बीच मुंबई-अहमदाबाद हाई स्पीड रेलवे के साथ-साथ वाराणसी में कन्वेंशन सेंटर पर भी एक संक्षिप्त चर्चा हुई। दोनों नेताओं ने इस संबंध में प्रगति की समीक्षा की।
पीएम मोदी ने पूर्वोत्तर में जापान की मदद से चल रही परियोजनाओं के लिए आभार व्यक्त किया। दोनों देशों के बीच केन्या में अस्पताल खोलने पर सामूहिक सहमति व्यक्त की गई। भारत-जापान के प्रधानमंत्रियों के बीच हुई द्विपक्षीय बातचीत के दौरान आर्थिक अपराध, जलवायु परिवर्तन और वैश्विक अर्थव्यवस्था को लेकर भी बातचीत हुई। पीएम मोदी बहुपक्षीय मंचों पर भी द्विपक्षीय मुलाकातों को काफी अहमियत देते हैं। उन्होंने इन मुलाकातों से वैश्विक राजनीति में भारत की भूमिका को बढ़ाने का काम किया है।
