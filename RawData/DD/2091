कोरोनावायरस के मद्देनजर केंद्रीय स्वास्थ्य मंत्री डॉ. हर्षवर्धन ने आज ऑटोनोमस इंस्टीट्यूट ऑफ डिपार्टमेंट ऑफ बायोटेक्नोलॉजी के साथ वीडियो कॉन्फ्रेंसिंग के जरिए बातचीत की। इस दौरान केंद्रीय मंत्री ने कहा कि पिछले 14 दिनों में कोरोना के दोगुने होने की दर 8.7 है। जबकि बीते सात दिनों में यह 10.2 दिन और पिछले 3 दिनों में यह लगभग 10.9 दिन है।   
पिछले 7 दिनों से 80 जिलों में और पिछले 14 दिनों से 47 जिलों में कोरोना का कोई नया मामला दर्ज़ नहीं किया गया है। जबकि 39 जिलों में पिछले 21 दिनों और 17 जिलों में पिछले 28 दिनों से एक भी कोरोना का नया मामला सामने नहीं आया है
केंद्रीय स्वास्थ्य मंत्री ने बताया कि, मेक इन इंडिया के तहत देश में एंटी बॉडी डिटेक्शन किट, पीसीआर किट और रिसर्च के काम में तेजी आई है। उन्होंने कहा कि कोरोना के वैक्सीन बनाने को लेकर रिसर्च का काम भी तेजी से किया जा रहा है।
केंद्रीय स्वास्थ्य मंत्रालय के मुताबिक, देश में COVID-19 के 21632 एक्टिव केस हैं, जबकि अब तक 29435 कन्फर्म केस सामने आए हैं। भारत में कोरोना वायरस के चलते 934 लोगों की मौत हो चुकी है। 6868 ठीक/डिस्चार्ज हो चुके हैं। कुल कन्फर्म केस में एक माइग्रेटेड मरीज भी शामिल है।
