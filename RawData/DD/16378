ट्विटर अपने उपयोगकर्ताओं के लिए 140 शब्दों में अपनी बात कहने की सीमा को खत्म करते हुए अक्षरों की सीमा दोगुनी यानी 280 कर दी है। बहरहाल, चीनी, जापानी और कोरियाई भाषा में लिखने वाले लोगों के लिए अक्षरों की सीमा अभी भी 140 ही रहेगी क्योंकि इन भाषाओं में लिखने के लिए बेहद कम अक्षरों की जरूरत होती है। 
 कंपनी ने कहा है कि अंग्रेजी भाषा में लिखे जाने वाले नौ फीसदी ट्वीट में 140 अक्षरों का उपयोग हो ही जाता है। लोग अक्षरों की सीमा की वजह से ज्यादातर समय अपना ट्वीट संपादित करते रहते हैं या उसे भेजते ही नहीं हैं।
यह कदम उठाने के बाद कंपनी को आशा है कि अब ज्यादा संख्या में लोग इससे जुड़ते हुए अधिक ट्वीट करेंगे। इससे ट्विटर के उपयोगकर्ताओं की संख्या बढ़ेगी। ट्विटर इस शब्द सीमा को कई सप्ताह से जांचता-परखता रहा है और आज से यह शुरू होने जा रहा है।
कंपनी धीरे-धीरे अक्षरों की सीमा को आसान बना रही है। अब लोग ज्यादा अक्षर ट्वीट में जोड़ सकते हैं। ट्विटर में अक्षरों की सीमा इसलिए रखी गई थी ताकि ट्वीट एक पंक्ति वाले संदेश में सही दिख सके। अब अक्षरों की संख्या सीमा बढ़ने के बाद 140 अक्षरों वाला ट्वीट एक याद बन जाएगा। 
