प्रधानमंत्री ने डीडी न्यूज़ के ‘गुड न्यूज़ इंडिया’ कार्यक्रम की सराहना करते हुए कहा कि कार्यक्रम के जरिए देशभर में अच्छे काम करने वालों के बारे में जानकारी मिलती है. प्रधानमंत्री नरेंद्र मोदी ने ऐतिहासिक पोखरण परमाणु परीक्षण को भी याद किया. 
प्रधानमंत्री नरेंद्र मोदी ने 'मन की बात' कार्यक्रम में देशवासियों से भारत के असली नायकों से प्रेरणा लेने का आह्वान किया. डीडी न्यूज़ के ख़ास कार्यक्रम 'गुड न्यूज़ इंडिया' की सराहना करते हुए उन्होंने कहा कि सभी देशवासियों को 'गुड न्यूज इंडिया' देखना चाहिए जो देश के असली प्रेरणास्रोत नायकों की कहानियों को दर्शाता है.
प्रधानमंत्री ने कहा “जब भी मौका मिलता है तो दूरदर्शन पर 'गुड न्यूज़ इंडिया' कार्यक्रम ज़रूर देखता हूं और मैं तो देशवासियों से भी अपील करूंगा कि 'गुड न्यूज़ इंडिया' उन्हें भी देखना चाहिए और वहां पर पता चलता है कि हमारे देश के किस-किस कोने में कितने-कितने लोग किस-किस प्रकार से अच्छा काम कर रहे हैं, अच्छी बातें हो रही हैं. मैंने पिछले दिनों देखा दिल्ली के ऐसे युवाओं की कहानी दिखा रहे थे जो ग़रीब बच्चों की पढ़ाई के लिए नि:स्वार्थ भाव से जुटे हुए हैं. इन नौज़वानों के समूह ने दिल्ली में स्ट्रीट चाइल्ड को और झुग्गियों में रहने वाले बच्चों की शिक्षा के लिए एक बड़ा अभियान छेड़ दिया है. उत्तराखंड के पर्वतीय क्षेत्र के कुछ किसान देश-भर के किसानों के लिए प्रेरणा स्रोत बन गए हैं. कपकोट तहसील के किसानों ने इन फसलों को सीधे बाज़ार में बेचकर घाटा सहने के बजाए उन्होंने मूल्य वृद्धि का रास्ता अपनाया, वैल्यू एडिशन का रास्ता अपनाया. उन्होंने क्या किया- इन्हीं खेत पैदावार में से बिस्किट बनाना शुरू किया और बिस्किट बेचना शुरू किया. उस इलाके में तो ये बड़ी पक्की मान्यता है कि आयरन रिच है और आयरन रिच, लौह-तत्व से युक्त ये बिस्किट गर्भवती महिलाओं के लिए तो एक प्रकार से बहुत उपयोगी होते हैं.”
प्रधानमंत्री नरेंद्र मोदी ने ऐतिहासिक पोखरण परमाणु परीक्षण को भी याद किया. जिसके बाद भारत ने एक नए युग में प्रवेश किया. ये परीक्षण आज से 20 वर्ष पहले बुद्ध पूर्णिमा के दिन किया गया था. पोखरण परमाणु परीक्षण ने भारतीय वैज्ञानिकों और रक्षा बलों दोनों की ताकत विश्व पटल पर स्थापित की और भारत शक्तिशाली देश के रूप में उभरा.
प्रधानमंत्री ने देश के युवाओं से पूर्व प्रधानमंत्री अटल बिहारी वाजपेयी द्वारा दिए गए मंत्र को आत्मसात कर नए भारत के सृजन की अपील की. अटल बिहारी वाजपेयी जी ने मंत्र दिया था "जय-जवान जय-किसान, जय-विज्ञान" आज जब हम 11 मई, 1998 उसका 20वां वर्ष मनाने जा रहे हैं, तब भारत की शक्ति के लिए अटल जी ने जो 'जय-विज्ञान' का हमें मंत्र दिया है, उसे आत्मसात करते हुए आधुनिक भारत बनाने के लिए, शक्तिशाली भारत बनाने के लिए, समर्थ भारत बनाने के लिए हर युवा योगदान देने का संकल्प करे. अपने सामर्थ्य को भारत के सामर्थ्य का हिस्सा बनाएं. देखते-ही-देखते जिस यात्रा को अटल जी ने प्रारंभ किया था, उसे आगे बढ़ाने का एक नया आनंद, नया संतोष हम भी प्राप्त कर पाएंगे.
भारतीय वैज्ञानिकों के योगदान से लेकर देश के असली नायकों को याद करते हुए प्रधानमंत्री का स्पष्ट संदेश था कि हर देशवासी को 2022 तक न्यू इंडिया बनाने की मुहिम में अपना अहम योगदान देना  चाहिए.
