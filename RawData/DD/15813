हिमाचल और गुजरात विधानसभा चुनाव के शानदार नतीजों ने एक बार फिर साबित कर दिया है कि देश में मोदी लहर बरकरार है. गुजरात में लगातार भाजपा ने छठी जीत हासिल की तो वहीं कांग्रेस के पंजे से हिमाचल प्रदेश भी निकल गया है. 
भारतीय जनता पार्टी को मिली जीत के बाद प्रधानमंत्री नरेंद्र मोदी और पार्टी अध्यक्ष अमित शाह ने दिल्ली में बीजेपी मुख्यालय में पार्टी कार्यकर्ताओं को शुभकामनाएं दी. पीएम मोदी ने कहा कि मैं सबसे पहले हिमाचल और गुजरात की जनता को शत-शत नमन करता हूं कि जिन्होंने विकास के रास्ते को चुना. उन्होंने कहा कि विकास के मार्ग से ही जनसमस्याओं का समाधान होगा. उन्होंने गुजरात और हिमाचल में जीत को बड़ी जीत बताया.
 
प्रधानमंत्री ने कहा कि अगर देश को आगे जाना है तो विकास की नई ऊंचाइयों को पार करना होगा. उन्होंने कहा कि जब उत्तर प्रदेश में नगर निकाय चुनाव चल रहे थे तब बड़े जोर-शोर से कहा जा रहा था कि जीएसटी के कारण यूपी के शहरों में बीजेपी ख़त्म हो जाएगी, लेकिन ऐसा नहीं हुआ. गुजरात और महाराष्ट्र में भी ऐसी ही अफवाहें फैलाई जा रही थीं, लेकिन बीजेपी को जनता का अभूतपूर्व समर्थन मिला.
 
प्रधानमंत्री ने कहा कि इन सभी चुनावी नतीजों ने एक बात सिद्ध कर दी है कि देश रिफॉर्म के लिए तैयार है. उन्होंने कहा कि लोकतंत्र में चुनाव सरकार के कामकाज और लेखाजोखा होता है. हिमाचल प्रदेश में जिस प्रकार से नतीजे आए हैं, वह इस बात का सबूत देते हैं कि अगर आप विकास नहीं करते हैं तो पांच साल के बाद जनता आपको स्वीकार नहीं करेगी.
 
प्रधानमंत्री ने ट्वीट कर कहा, 'गुजरात और हिमाचल प्रदेश के चुनाव नतीजों से साफ़ है कि गुड गवर्नेंस और विकास को मज़बूत समर्थन मिला है. मैं भाजपा के मेहनती कार्यकर्ताओं को उनके अथक प्रयास के लिए बधाई देता हूं, जिससे शानदार जीत मिली.’
 
प्रधानमंत्री ने अपने एक अन्य ट्वीट संदेश में कहा, 'मैं गुजरात और हिमाचल प्रदेश की जनता से मिले स्नेह और विश्वास के लिए उन्हें नमन करता हूं. मैं उन्हें आश्वस्त करना चाहता हूं कि हम इन राज्यों में विकास की यात्रा को आगे ले जाने में कोई कसर नहीं छोड़ेंगे और लोगों की सेवा करेंगे.'
 
चुनाव में दिलचस्प मुक़ाबले में बीजेपी को जादुई आंकड़े से ज्यादा सीटें मिलने के पीछे भाजपा अध्यक्ष अमित शाह की रणनीति और बूथ मैनेजमेंट पूरी तरह से कारगर रहा है. उन्होंने कहा कि जनता ने कांग्रेस की नकारात्मक राजनीति को नकार दिया है.
 
जीत से गदगद भाजपा नेताओं ने माना कि पार्टी को मिला स्पष्ट बहुमत इस बात का प्रमाण है कि जनता का भाजपा में विश्वास कायम है.
 
भाजपा शासित राज्यों के मुख्यमंत्रियों ने इस शानदार जीत के लिए पार्टी कार्यकर्ताओं को धन्यवाद दिया. गुजरात के मुख्यमंत्री विजय रुपाणी ने सरकार पर विश्वास बरकरार रखने के लिए गुजरात के लोगों का आभार प्रकट किया.
 
हिमाचल प्रदेश ने भी विकास को चुना और राज्य में भाजपा को मिली शानदार जीत. जेपी नड्डा ने हिमाचल की जनता को धन्यवाद दिया, जबकि कांग्रेस ने अपनी हार स्वीकार की.
 
इस बीच, कांग्रेस अध्यक्ष राहुल गांधी लिटमस टेस्ट पास करने में असफल रहे. अध्यक्ष बनने के दो दिन के अंदर ही पार्टी को 2 राज्यों में करारी हार मिली. कांग्रेस पार्टी के अध्यक्ष राहुल गांधी ने पार्टी की हार को स्वीकार करते हुए ट्वीट में लिखा है कि कांग्रेस पार्टी फ़ैसले को स्वीकार करती है और दोनों राज्यों में नई सरकारों को बधाई देती है.
 
देश की सियासत का भविष्य तय करने वाले ये चुनावी परिणाम बेहद अहम थे और जनता ने विकास के मुद्दे पर मुहर लगाकर अपना फ़ैसला बता दिया है.
