केंद्रीय सूचना और प्रसारण मंत्री श्री प्रकाश जावड़ेकर ने मंगलवार को नई दिल्ली से वीडियो कॉन्फ्रेंसिंग के माध्यम से असम के लिए 24 घंटे समर्पित चैनल दूरदर्शन असम का शुभारंभ किया. इस अवसर पर प्रकाश जावडेकर ने कहा कि यह चैनल असम के लोगों के लिए एक उपहार है और यह चैनल असम के सभी वर्ग के लोगों की आवश्यकताओं को पूरा करेगा और यह बेहद लोकप्रिय होगा. 
सूचना और प्रसारण मंत्री प्रकाश जावडेकर ने कहा कि यह महत्वपूर्ण है कि सभी राज्यों का अपना दूरदर्शन चैनल हो. अन्य राज्यों के चैनल डीडी फ्री डिश पर उपलब्ध हैं. उन्होंने दूरदर्शन के छह राष्ट्रीय चैनलों पर दिखाए जा रहे कार्यक्रमों की सराहना की. उत्तर-पूर्व को भारत के विकास इंजन में बदलने के प्रधानमंत्री नरेंद्र मोदी के दृष्टिकोण पर जोर देते हुए प्रकाश जावडेकर ने कहा कि इस क्षेत्र में प्राकृतिक और मानव संसाधन की अपार क्षमता है और अन्य क्षेत्रों से इसके संपर्क को लगातार बेहतर किया जा रहा है. उन्होंने कहा कि असम में दूरदर्शन चैनल वर्तमान सरकार के “उत्तर-पूर्व पर इससे पहले कभी ध्यान नहीं दिए गए” का एक हिस्सा है.
असम के मुख्यमंत्री सर्बानंद सोनोवाल इस कार्यक्रम में असम से शामिल हुए. इसे असम के लोगों के लिए एक ख़ास दिन करार देते हुए उन्होंने कहा कि यह चैनल मानव गतिविधियों के सभी क्षेत्रों में असम के विकास को बढ़ावा देगा. इसके साथ ही यह चैनल सरकार की पहलों और कार्यक्रमों को जमीनी स्तर पर लाने में भी मदद करेगा. सर्बानंद सोनोवाल ने प्रधानमंत्री नरेंद्र मोदी की प्रतिबद्धता को यह कहते हुए स्वीकार किया कि पीएम मोदी सत्ता में आने के पहले दिन से ही उत्तर-पूर्व की वास्तविक क्षमता और संभावनाओं पर ध्यान केंद्रित करने की बड़ी गंभीरता से कोशिश कर रहे हैं.
असम के राज्यपाल प्रोफेसर जगदीश मुखी ने इस अवसर पर वीडियो कॉन्फ्रेंस के जरिए अपने संबोधन में कहा कि यह असम में हम सभी के लिए एक खुशी का क्षण है क्योंकि सार्वजनिक प्रसारक डीडी असम के शुभारंभ के साथ असम राज्य के साथ एक नया अध्याय जुड़ गया है. दूरदर्शन केंद्र गुवाहाटी की प्रशंसा करते हुए प्रो. मुखी ने कहा कि इसकी अनवरत कोशिशों और अलग-अलग भूमिकाओं के कारण असम की अनूठी, समृद्ध और रंग-बिरंगी संस्कृति को देश भर से संरक्षण मिला है.
नई दिल्ली के दूरदर्शन केंद्र में मौजूद सूचना एवं प्रसारण सचिव अमित खरे ने कहा कि पिछले साल प्रधानमंत्री द्वारा डीडी अरुणप्रभा के लॉन्च के बाद से ही मंत्रालय डीडी नॉर्थ ईस्ट को असम के लिए विशेष रूप से एक नए चैनल में बदलने पर चर्चा कर रहा था. अमित खरे ने जोर देकर कहा कि असम उत्तर-पूर्व का प्रवेश द्वार है और उत्तर-पूर्व आसियान देशों का प्रवेश द्वार है. उन्होंने कहा कि असम राज्य भारत और आसियान देशों के बीच एक बड़ी कड़ी हो सकता है. अमित खरे ने कहा कि मुझे भरोसा है कि डीडी असम क्षेत्र की उभरती प्रतिभाओं के लिए एक नया मंच प्रदान करेगा और शेष भारत को उत्तर-पूर्व के करीब लाएगा और पूरे भारत को उत्तर-पूर्व की प्रतिभा से रू-ब-रू कराएगा.
अमित खरे ने आगे कहा कि डीडी असम भी अन्य क्षेत्रीय चैनलों की तरह राज्य के शैक्षिक विकास में प्रमुख योगदान देगा. उन्होंने कहा कि देश के सभी राज्यों में क्षेत्रीय भाषाओं में ऑनलाइन शिक्षा प्रदान करने के हमारे प्रयास में डीडी असम एक और मील का पत्थर साबित होगा.
प्रसार भारती के सीईओ शशि शेखर वेम्पति ने कहा कि डीडी असम के लॉन्च के साथ ही अब उत्तर-पूर्व के सभी राज्यों में राज्य केंद्रित चैनल हैं और पहली बार उत्तर-पूर्व की समृद्ध विविधता को सैटेलाइट पहुंच मिली है जिसे डीडी फ्री डिश प्लेटफॉर्म के माध्यम से भारत में कहीं भी देखा जा सकता है.
