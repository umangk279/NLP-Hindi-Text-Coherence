मंगोलिया के राष्ट्रपति खाल्तमागिन बटुल्गा पांच दिन की भारत यात्रा पर। प्रधानमंत्री नरेंद्र मोदी के साथ उलान बटोर के गंदन मठ में भगवान बुद्ध की मूर्ति का वीडियो कॉंफ्रेंस के ज़रिये करेंगे अनावरण। बटुल्गा, राष्ट्रपति रामनाथ कोविंद और उपराष्ट्रपति वेंकैया नायडु से करेंगे मुलाकात। द्विपक्षीय मुद्दों पर होगी चर्चा। 
मंगोलिया के राष्ट्रपति खाल्तमागिन बटुल्गा पांच दिन की यात्रा पर नई दिल्ली पहुंच गए हैं। उनके साथ उच्चस्तरीय सरकारी और व्यापार प्रतिनिधिमंडल भी है। वे राष्ट्रपति रामनाथ कोविंद, उपराष्ट्रपति वेंकैया नायडु और प्रधानमंत्री नरेंद्र मोदी से मिलेंगे। दोनों पक्ष द्विपक्षीय, क्षेत्रीय और वैश्विक मुद्दों पर व्यापक विचार-विमर्श करेंगे। मेहमान राष्ट्रपति नई दिल्ली में भारत-मंगोलिया व्यापार मंच की बैठक में भी भाग लेंगे।
अपने प्रवास के दौरान मंगोलिया के राष्ट्रपति आगरा, बोधगया और बेंगलुरु का दौरा करेंगे। प्रधानमंत्री मोदी ने बटुल्गा की यात्रा पर ट्वीट करते हुए कहा है कि भारत-मंगोलिया आध्यात्मिक भागीदारी और साझा बौद्ध विरासत। प्रधानमंत्री नरेंद्र मोदी और मंगोलिया के राष्ट्रपति संयुक्त रूप से वीडियो कॉंफ्रेंस के ज़रिये उलान बटोर के गंदन मठ में भगवान बुद्ध की मूर्ति का अनावरण करेंगे।
