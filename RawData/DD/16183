गुजरात में राजनीतिक घटनाक्रम तेज़ी से बदल रहे हैं. कल तक कांग्रेस पाटीदार आंदोलन के जिन नेताओं का समर्थन हासिल होने का दावा कर रही थी, वही आज उस पर हमलावर हो गए हैं. जहां कांग्रेस सहयोगियों के साथ घमासान सुलझाने में लगी है, वहीं बीजेपी ने अपने प्रत्याशियों की तीसरी सूची भी जारी कर दी है. 
 राज्य में मंगलवार को पहले चरण के मतदान के लिए नामांकन ख़त्म हो रहा है. मुख्यमंत्री विजय रुपाणी ने सोमवार को राजकोट में नामांकन पत्र दाखिल किया. विजय रुपाणी राजकोट पश्चिम से चुनाव लड़ रहे हैं. रुपाणी के साथ गुजरात के चुनाव प्रभारी केंद्रीय वित्त मंत्री अरुण जेटली और बीजेपी के तमाम दिग्गज नेता मौजूद थे. नामांकन भरने के बाद जेटली और रुपाणी दोनों ने बीजेपी की जीत का दावा किया और कांग्रेस पर जमकर हमला बोला.
इससे पहले विजय रुपाणी ने नामांकन से पहले जैन धर्मगुरुओं से आशीर्वाद लिया. सीएम रुपाणी ने अपने घर में ही धर्मगुरुओं के साथ पूजा-पाठ किया. इसके बाद वे आजी डैम पहुंचे जहां नर्मदा का पानी पहुंचा है. वहां भी उन्होंने नर्मदा की पूजा की.
