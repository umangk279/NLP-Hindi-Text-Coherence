अफ़ग़निस्तान की राजधानी काबुल में भीड़ वाले इलाक़े में आत्मघाती आतंकी हमले में 100 से अधिक लोग मारे गए और 150 से अधिक घायल हो गए. मृतकों की संख्या बढ़ने की आशंका है. 
हमलावर विस्फोटकों से भरी एम्बुलेंस से आया था और उसने सार्वजनिक परिवहन स्थल पर धमाका किया. यह जगह गृह मंत्रालय की पुरानी इमारत और राजनयिक क्षेत्र के करीब है. तालिबान ने इस हमले की ज़िम्मेदारी ली है. एक सप्ताह पहले भी तालिबान लड़ाकों ने काबुल के होटल में 22 लोगों की हत्या कर दी थी.
काबुल में हुए आतंकी हमले की राष्ट्रपति राम नाथ कोविन्द ने कड़ी निंदा की है. उन्होंने अपने ट्वीट संदेश में कहा, 'काबुल में आतंकी हमले की ख़बर से स्तब्ध हूं. शोकसंतप्त परिजनों और घायलों के प्रति हमारी संवेदनाएं. भारत आतंकी शक्तियों और बुराई के ख़िलाफ़ लड़ाई में अफ़ग़ानिस्तान की सरकार और वहां के लोगों के साथ कंधे से कंधा मिलाकर खड़ा है.'
