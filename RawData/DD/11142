सुगम और सस्ती स्वास्थ्य सेवाएं मुहैया कराने में भारत का एक बड़ा कदम, प्रधानमंत्री नरेंद्र मोदी आज रांची में दुनिया की सबसे बड़ी स्वास्थ्य योजना आयुष्मान भारत की शुरूआत करेंगे  
बिरसा मुंडा की धरती से दुनिया की सबसे बड़ी स्वास्थ बीमा योजना, प्रधानमंत्री जन आरोग्य योजना की शुरुआत आज  से रांची में होगी. साथ ही देश के 26 राज्यों में भी उन राज्यों के मुख्यमंत्री, राज्यपाल इस योजना की शुरुआत करेंगें. इसके अलावा 51 केंद्रीय मंत्री भी अलग-अलग जगहों पर योजना की शुरुआत करेंगे.
प्रधानमंत्री रांची से झारखंड मे 10 हेल्थ एंड वेलनेस सेंटर के अलावा चाईबासा और कोडरमा के मेडिकल कॉलेज का भी शिलान्यास करेंगे. प्रधानमंत्री जन आरोग्य योजना के तहत देश के 12 करोड़ से अधिक परिवारों को सालाना 5 लाख का स्वास्थ्य बीमा कवर मिलेगा. इसके दायरे में देश की 40 फीसदी आबादी आएगी और करीब 50 करोड़ लोगों को फायदा होगा. ये पूरी तरह से पेपरलेस और कैशलेस होगी. यानि आप इलाज के लिए जाते हैं, तो आप को अस्पताल में कुछ नहीं देना होगा. ये मौका लाभार्थियों के लिए और भी ख़ास है क्योंकि प्रधानमंत्री ने सभी लाभान्वित परिवारों को खुद पत्र लिखा है.
इस योजना के तहत 1,400 से ज्यादा प्रोसीजर और 23 गंभीर बीमारियों यानि कैंसर, दिल, हड्डी, दांत, मानसिक बीमारी, लेप्रोसी जैसी बीमारियों का भी मुफ्त इलाज होगा. अस्पताल में भर्ती होने के 3 दिन पहले और 15 दिन बाद तक मरीज को मुफ्त दवा मिलेगी. किसी भी तरह की धांधली रोकने के लिए पुख्ता व्यवस्था की गई है.
