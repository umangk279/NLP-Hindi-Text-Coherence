दुनिया की तेजी से बढ़ती आबादी और इस बढ़ती आबादी से खड़ी होने वाली चुनौतियों और समस्याओं की तरफ ध्यान खिचने के लिए हर साल 11 जुलाई को पूरी दुनिया में विश्व जनसंख्या दिवस मनाया जता है। जिस तेजी से दुनिया की आबादी बढ़ रही है उसके कारण एक बड़ी तादाद को भोजन, शिक्षा, स्वास्थ्य, और कई मूलभूत जरुरतें उपलब्ध नहीं हो पा रही है। इसी लिए इस साल परिवार नियोजन और मानव अधिकार थीम को चुना गया।  
बढ़ती आबादी से जुड़ी समस्याओं पर ध्यान केंद्रित करने के मकसद से दुनिया भर में हर साल 11 जुलाई को विश्व जनसंख्या दिवस मनाया जाता है। संयुक्त राष्ट्र ने 1989 में पहली बार इस दिन को विश्व जनसंख्या दिवस के तौर पर मनाने की घोषणा की थी। इस साल विश्व जनसंख्या दिसव की थीम है- परिवार नियोजन हर मनुष्य का अधिकार है। दरअसल, तेजी से बढ़ती दुनिया की आबादी ने हमारे सामने कई चुनौतियां खड़ी कर दी हैं। 
दुनिया की आबादी 760 करोड़ पहुंच गई है जो हर दिन, हर घंटे, हर सेकंड बढ़ती जा रही है। आज दुनिया की एक बड़ी आबादी भोजन, शिक्षा, स्वास्थ्य समेत मूल सुविधाओं से दूर है और इसकी एक प्रमुख वजह अनियंत्रित जनसंख्या भी है। अनुमान के मुताबिक 2050 तक 1.66 अरब की आबादी के साथ भारत की जनसंख्या दुनिया भर में सबसे ज़्यादा होगी।
 इसी के मद्देनज़र परिवार नियोजन की महत्ता को समझते हुए भारत में अब सीमित परिवार पर जोर दिया जा रहा है। विश्व जनसंख्या दिवस के मौक़े पर केद्रीय स्वास्थ्य मंत्री जे पी नड्डा ने "जनसंख्या स्थिरिकरण: अधिकार और ज़िम्मेदारी" कार्यशाला का उद्घाटन किया और कहा कि सरकार का पूरा ज़ोर प्रजनन दर को कम करने पर है।
फिलहाल आबादी के मामले में भारत दुनिया में दूसरे नंबर पर है लेकिन आबादी जिस रफ़्तार से बढ़ रही है उसके मुताबिक 2025-30 तक देश की आबादी चीन से आगे निकल जाएगी। इसी के मद्देनज़र सरकार ने 7 राज्यों के 146 ज़िलों की पहचान की है जहाँ पर प्रजनन दर सबसे ज्यादा है। इन जिलों में प्रेरणा नामक विशेष योजना चलाई जा रही है ताकि लोग परिवार नियोजन के तरीकों को अपनाने के लिए प्रेरित हों। इन ज़िलों में परिवार नियोजन का फायदा उठाने वाले लोगों को केंद्रीय मंत्री जे पी नड्डा ने सम्मानित भी किया। 
भारत ही नहीं दुनिया के अन्य देशों में भी आबादी तेजी से बढ़ रही है और एक अनुमान के मुताबिक साल 2100 में दुनिया की आबादी 11 अरब को पार कर जाएगी। ज़ाहिर है कि इससे सभी संसाधनों पर दबाव बढ़ रहा है जो कि चिंता का विषय है।
