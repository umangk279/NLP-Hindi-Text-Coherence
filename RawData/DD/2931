आरबीआई के सेंट्रल बोर्ड की बैठक के बाद वित्त मंत्री ने भरोसा दिलाया कि- ग्रामीण क्षेत्रों को बढ़ावा देने के लिए पर्याप्त कर्ज के इंतजाम होंगे। वहीं आरबीआई गवर्नर ने कहा- बैंकिंग व्यवस्था में तरलता की कोई कमी नहीं है। 
केन्द्रीय वित्त मंत्री निर्मला सीतारमण ने आज दिल्ली में रिजर्व बैंक के सेंट्रल बोर्ड ऑफ डायरेक्टर्स के साथ बैठक की। बैठक में आरबीआई गवर्नर शक्तिकांत दास और वित्त राज्य मंत्री अनुराग ठाकुर भी शामिल थे। आम बजट पेश होने के बाद हुई इस बैठक में तमाम महत्वपूर्ण विषयों पर चर्चा हुई। वित्त मंत्री ने भरोसा दिलाया कि ग्रामीण क्षेत्रों को बढ़ावा देने के लिए पर्याप्त कर्ज की व्यवस्था की जाएगी। एग्रीकल्चरल क्रेडिट टारगेट के बारे में वित्तमंत्री ने कहा कि क्रेडिट लिमिट को बढ़ाया गया है और उम्मीद है कि मांग बढ़ेगी और क्रेडिट की जरूरतें पूरी होंगी। 
आरबीआई  गवर्नर शक्तिकांत दास ने तमाम आर्थिक चुनौतियों के मद्देनजर भरोसा दिलाया कि अर्थव्यवस्था में प्रोडक्टिव सेक्टर के लिए पर्याप्त तरलता बनाए रखने की कोशिश में रिजर्व बैंक जुटा है । 
आरबीआई के गवर्नर शक्तिकांत दास ने कहा कि ब्याज दरों की कटौती में लगातार सुधार हो रहा और आगामी महीनों में बेहतर सुधार की उम्मीद की जा रही है।
