प्रधानमंत्री नरेन्द्र मोदी ने कहा, देश में वंशवाद की राजनीति हुई खत्म, लोग अब भाजपा और कड़े परिश्रम की राजनीति का कर रहे हैं समर्थन। भाजपा के सभी मोर्चों के राष्ट्रीय पदाधिकारियों की संयुक्त बैठक के समापन सत्र को संबोधित करते हुए पीएम मोदी ने कार्यकर्ताओं से लोगों के साथ अपने काम के ज़रिए जुड़ने की अपील की।  
प्रधानमंत्री नरेन्‍द्र मोदी ने कहा है कि देश में वंशवाद की राजनीति खत्म हो गई है। कल शाम नई दिल्‍ली में भारतीय जनता पार्टी के सभी मोर्चों के राष्‍ट्रीय पदाधिकारियों की संयुक्‍त बैठक के समापन सत्र को संबोधित करते हुए पीएम मोदी ने कहा कि लोग भारतीय जनता पार्टी और कड़े परिश्रम की राजनीति का समर्थन कर रहे हैं। बैठक का उद्घाटन पार्टी अध्‍यक्ष अमित शाह ने किया था। 
शाह ने पार्टी के कायर्कर्ताओं से कहा कि वो देश भर में 22 करोड़ लोगो से जुड़ें जिन्हें पीएम मोदी की अगुवाई वाली केन्द्र सरकार की योजनाओं का लाभ मिला है। अमित शाह ने कहा कि आज 21 राज्यों में भाजपा की सरकार है और पार्टी का लक्ष्य देश को सबसे आगे रखना है। अमित शाह ने कहा कि बीजेपी का लक्ष्य केवल सरकार बनाना नही बल्कि गरीबों के जीवन को बेहतर बनाना है। अमित शाह ने कहा कि मोर्चा पदाधिकारी खासतौर पर युवाओं को पार्टी से जोड़ने के लिये काम करे।
अमित शाह ने पदाधिकारियों को नमो एप से जुड़ने की बात कही। बीजेपी अध्यक्ष ने कहा कि पदाधिकारियों को जनता के बीच सरकार की कल्याणकारी योजनाओं से जु़ड़े कार्यक्रमो की रूपरेखा तैयार कर काम करना चाहिये। 
