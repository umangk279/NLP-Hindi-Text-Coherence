भारत और ऑस्ट्रेलिया के बीच खेली जा रही टेस्ट सीरीज़ का तीसरा टेस्ट मैच बुधवार से मेलबर्न में शुरू हुआ. पहले दिन का खेल खत्म होने तक भारत ने 2 विकेट के नुकसान पर 215 रन बना लिए हैं. कोहली 47 और 68 रन बनाकर नाबाद हैं. 
पर्थ में मिली हार के गम को भुलाकर नई ओपनिंग जोड़ी के साथ उतरी टीम इंडिया के रनवीरों ने मेलबर्न टेस्ट का पहला दिन अपने नाम किया. टॉस जीतकर पहले बल्लेबाज़ी करने का विराट कोहली का फैसला उनके नए ओपनर्स मयंक अग्रवाल और हनुमा विहारी ने सही साबित करते हुए धीमी लेकिन एक ठोस शुरुआत दी. भारतीय टीम को पहला झटका हनुमा विहारी के रूप में लगा जो 8 के स्कोर पर पैट कमिंस का शिकार बने.
लंच के पहले सेशन में भारत ने 1 विकेट खोकर 57 रन बनाए. दूसरे सेशन में मयंक अग्रवाल का खेल और परवान चढ़ा और इस युवा बल्लेबाज़ ने टेस्ट टेंपरामेंट का सटीक उदाहरण देते हुए टेस्ट क्रिकेट का अपना पहला अर्धशतक पूरा किया. शतक की ओर बढ़ रहे मयंक चाय से ठीक पहले पैट कमिंस की गेंद पर टिम पेन को कैच दे बैठे. मयंक 76 के स्कोर पर पवेलियन लौटे.
इसके बाद भारतीय टीम ने कोई और विकेट नहीं गिरने दिया और बेहद मज़बूती के साथ ऑस्ट्रेलियाई गेंदबाज़ों की ख़बर लेते हुए तेज़ी से रन बनाए. विराट कोहली और चेतेश्वर पुजारा ने टिककर बेहतरीन खेल दिखाया और पहले दिन की समाप्ति पर भारत के स्कोर को 2 विकेट पर 215 रन का स्कोर किया. विराट कोहली 47 और चेतेश्वर पुजारा 68 रन बनाकर क्रीज़ पर डटे हुए हैं.
