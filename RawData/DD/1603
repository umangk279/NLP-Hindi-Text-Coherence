कोविड-19 महामारी के कारण अंतरराष्ट्रीय कैलेंडर में हुए बदलावों को देखते हुए 2022 में होने वाली पैन पैसेफिक तैराकी चैंपियनशिप को अब 2026 तक टाल दिया गया है. 
पैन पैक चार्टर के चार देशों में से एक कनाडा अब भी इसकी मेजबानी करेगा. इन देशों में उसके अलावा ऑस्ट्रेलिया, अमेरिका और जापान शामिल हैं.
टोक्यो ओलंपिक 2020 के एक साल के लिए स्थगित होने के कारण अंतरराष्ट्रीय कैलेंडर काफी व्यस्त हो गया है, क्योंकि 2022 में इंग्लैंड के बर्मिंघम में 27 जुलाई से सात अगस्त के बीच राष्ट्रमंडल खेल होने हैं, जबकि विश्व तैराकी महासंघ (फिना) ने जापान के फुकुओका में 2021 में होने वाली विश्व चैंपियनशिप को 2022 तक स्थगित कर दिया है.
तैराकी कनाडा ने बयान में कहा कि इस दौरान तीसरी बड़ी चैंपियनशिप का आयोजन करना चुनौतीपूर्ण होता.
तैराकी कनाडा के अध्यक्ष चेरिल गिब्सन ने कहा, ‘‘हम इस प्रतियोगिता के आयोजन के लिए तैयार थे लेकिन अगर व्यापक तौर पर देखा जाए तो पैन पैसेफिक चैंपियनशिप को चार साल के लिए स्थगित करने के फैसले से हर किसी को फायदा हो सकता है.’’
