संयुक्त राष्ट्र में भारत के स्थायी प्रतिनिधि सैयद अकबरुद्दीन ने पाकिस्तान के प्रधानमंत्री इमरान खान के ट्वीटर पर बांग्लादेश के सात साल पुराने हिंसा के वीडियो को यूपी में मुस्लिमों के खिलाफ भारतीय पुलिस का नरसंहार बताने पर कड़ी निंदा की।  
इमरान खान ने एक पुराना वीडियो शेयर कर भारत पर झूठा आरोप लगाने की कोशिश की। इमरान खान ने ट्वीट कर लिखा है कि यूपी में मुस्लिमों के खिलाफ भारतीय पुलिस का नरसंहार। असल में इमरान खान ने जो वीडियो साझा किया है, वो भारत का नहीं बल्कि बांग्लादेश का है।
ये वीडियो 2013 का है और बांग्लादेश की राजधानी ढाका से है। ये हिफाजत-ए-इस्लाम नाम के एक ग्रुप के खिलाफ पुलिस कार्रवाई को दिखाता है। जिसने राजधानी में कड़ी इस्लामी नीतियों को लाने के लिए एक विरोध प्रदर्शन आयोजित किया था। विदेश मंत्रालय के प्रवक्ता रवीश कुमार ने भी फेक वीडियो को लेकर पाकिस्तान के प्रधानमंत्री इमरान खान को निशाने पर लिया। 
यूपी पुलिस ने भी इमरान खान को जवाब दिया है। यूपी पुलिस ने ट्वीट कर बताया है कि ये वीडियो उत्तर प्रदेश से नहीं, बल्कि बांग्लादेश से है। इमरान खान ने आलोचना के बाद ट्वीट डिलीट कर दिया है।
