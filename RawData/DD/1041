ओडिशा सरकार ने आज रात 9 बजे से राज्य के कुछ हिस्सों में 14 दिनों के पूर्ण लॉकडाउन की घोषणा की है। संक्रमण से सबसे ज्यादा प्रभावित गंजाम, खोरधा, कटक, जाजपुर जिलों और राउरकेला नगर निगम क्षेत्र में 31 जुलाई की मध्य रात्रि तक पूर्ण लॉकडाउन लागू रहेगा। 
राज्य के मुख्य सचिव असित त्रिपाठी ने कहा कि कोरोनावायरस के तेजी से बढ़ते मामलों के मद्देनजर यह फैसला लिया गया है। इस दौरान सभी दुकानें, दफ्तर और संस्थान बंद रहेंगे और लोगों के आने-जाने पर प्रतिबंधत रहेगा। हालांकि, डाकघरों, दूरसंचार सहित केंद्र सरकार के कुछ कार्यालयों को प्रतिबंधों से मुक्त रखा गया है।
जबकि हवाई अड्डों, रेलवे स्टेशनों और बस टर्मिनलों में परिचालन की अनुमति होगी। सार्वजनिक परिवहन और निजी वाहनों को हवाई अड्डों, रेलवे स्टेशन और बस टर्मिनलों से यात्रियों को लाने-ले जाने की अनुमति दी गई है। लॉकडाउन के दौरान दवाएं, सब्जियां, किराने का सामान और दूध बेचने वाली दुकानें सुबह 6 से 1 बजे के बीच खुली रहेंगी। साथ ही, खाने-पीने की जरूरी चीजों की होम डिलीवरी की अनुमति दी गई है।
