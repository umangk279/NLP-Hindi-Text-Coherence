विश्व कप के ग्रुप दौर के 9 मैचों में कुल 2,295 रन और 69 विकेट लेकर भारतीय क्रिकेट टीम तीसरी बार विश्व विजेता बनने से एक कदम दूर खड़ी है. टीम इंडिया का सामना सेमीफाइनल मुकाबले में मंगलवार को मैनचेस्टर के उस ओल्ड ट्रैफर्ड मैदान पर है, जहां उन्होंने पाकिस्तान और वेस्टइंडीज़ पर बड़ी जीत हासिल की थी. टीम इंडिया के सेमीफाइनल तक के सफर पर नजर डालें, तो कोहली एंड कंपनी ने ग्रुप दौर में 9 में से 8 मुकाबले खेले हैं, जिसमें से उन्होंने 7 में जीत हासिल कर अंक तालिका में शीर्ष स्थान पर रहते हुए सेमीफाइनल में क्वालीफाई किया. 
टूर्नामेंट में काफी इंतजार के बाद 5 जून को टीम इंडिया का पहला मुकाबला दक्षिण अफ्रीका से हुआ. टीम इंडिया ने साउथ अफ्रीका को पहले 227 रन पर रोका और 15 गेंद रहते 6 विकेट खोकर लक्ष्य हासिल कर लिया.
दूसरे मुकाबले में भारत ने 5 बार के चैम्पियन ऑस्‍ट्रेलिया को 36 रन से मात दी. इस मैच में शिखर धवन ने शानदार 117 रन की पारी खेली थी.
तीसरे मुकाबले में भारत के सामने न्यूज़ीलैंड की टीम थी. हालांकि बारिश ने इस मुकाबले को होने नहीं दिया.
प्रतियोगिता के चौथे मुकाबले में भारत का वो मैच था, जिसका पूरे विश्व को इंतजार था. टीम इंडिया के सामने थी पाकिस्तान की टीम. भारत ने पहले बल्‍लेबाजी करते हुए पांच विकेट खोकर 336 रन बनाए. इसके जवाब में पाकिस्‍तान 40 ओवर में 212 रन ही बना सकी और डकवर्थ लुईस नियम के अनुसार भारत ने 39 रनों से यह मुकाबला जीत लिया. इसी के साथ टीम इंडिया सातवीं बार पाकिस्‍तान को धूल चटाने में कामयाब रही.
अपने पांचवें मैच में भी भारतीय टीम ने जीत का क्रम जारी रखा. अफगानिस्‍तान के सामने 225 रन का लक्ष्य रखने वाली टीम इंडिया पर एक समय हार का खतरना मंडराने लगा था. हालांकि भला हो मोहम्‍मद शमी का जिन्‍होंने हैट्रिक लेकर मैच इंडिया की झोली में डाल दिया.
अपने छठे मैच में टीम इंडिया ने वेस्‍टइंडीज पर आसानी से जीत दर्ज की. पहले बल्‍लेबाजी करते हुए भारतीय बल्‍लेबाजों ने 7 विकेट खोकर कुल 268 रन बनाए. 269 रनों के लक्ष्य का पीछा करती हुई वेस्‍टइंडीज की टीम 143 रन पर ढेर हो गई.
प्रतियोगिता के अपने 7वें मुकाबले में टीम इंडिया को पहली हार झेलनी पड़ा. टीम इंडिया की जीत का सिलसिला मेजबान इंग्‍लैंड ने रोक. इंग्लैंड से जीत के लिए मिले 338 रन के जवाब में भारतीय टीम 5 विकेट खोकर 306 रन ही बना सकी.
इंग्लैंड से मिली हार के बाद भारतीय टीम बांग्लादेश के खिलाफ एक बार जीत की पटरी पर लौटी. इस मुकाबले को 28 रन से जीतकर भारत ने अंतिम चार में अपना स्थान पक्का किया.
अंतिम लीग मुकाबले में टीम इंडिया ने रोहित शर्मा के रिकॉर्ड शतक की मदद से श्रीलंका को 7 विकेट से हराकर अंक तालिका में शीर्ष स्थान हासिल करते सेमीफाइनल में प्रवेश किया. रोहित का इस विश्व कप में ये 5वां और लगातार तीसरा शतक था. अब टीम इंडिया अपने तीसरे विश्व खिताब से सिर्फ दो कदम दूर है.
 
(निशांत सिंह, खेल संवाददाता)
