आतंकवाद के मुद्दे पर दुनियाभर में अलग-थलग पड़ चुका पाकिस्तान अभी भी अपनी हरकतों से बाज नही आ रहा है. पाक की शह पर आतंकवादियों ने शनिवार देर रात जम्मू-कश्मीर के पुलवामा स्थित सीआरपीएफ कैंप पर हमला किया जिसमें 5 जवान शहीद हो गए, जबकि हमले को अंजाम देने बाले 3 आतंकी भी मारे गए. सरकार ने कहा है कि जवानों की शहादत बेकार नहीं जाएगी. 
जम्मू-कश्मीर के पुलवामा ज़िले में रविवार को सीआरपीएफ के एक प्रशिक्षण केंद्र पर हुए आतंकी हमले के बाद देश में गुस्से और शोक की लहर हैं. सरकार ने भी हमले पर सख्त प्रतिक्रिया दी है. गृहमंत्री राजनाथ सिंह ने कहा है कि जवानों की शहादत बेकार नहीं जाएगी और आतंकियों को मुंहतोड़ जवाब दिया जाएगा.
गौरतलब है कि भारी मात्रा में हथियारों से लैस आतंकवादियों ने शनिवार और रविवार की मध्य रात्रि के करीब दो घंटे बाद लाथपोरा इलाके के सीआरपीएफ शिविर में प्रवेश किया और हथगोला फेंका और फिर अंधाधुंध गोलीबारी की. आतंकवादियों के खिलाफ अभियान में सीआरपीएफ के पांच जवान शहीद हो गए. आतंकियों ने इस दौरान एक इमारत में छिपकर गोलीबारी की. सुरक्षाबलों के अभियान में दो आतंकी ढेर हो गए. इसके बाद सुरक्षाबलों ने रविवार शाम सर्च ऑपरेशन रोक दिया था जो सोमवार सुबह फिर से शुरू किया. सोमवार को तीसरे आतंकी का शव बरामद हो गया. रविवार को मारे गए दो आतंकियों की पहचान भी हो गई है. दोनों जम्मू-कश्मीर के ही रहने वाले थे.
हमले में शहीद जवानों में हेड कॉन्स्टेबल तौफेल अहमद, जम्मू-कश्मीर के ही रहने वाले थे. उन्हें सोमवार को जब राजौरी में श्रद्धांजलि दी गई तो माहौल बेहद गमगीन था. वहीं एक और शहीद कुलदीप राय का हमीरपुर में अंतिम संस्कार किया गया. राज्य सरकार ने शहीद के परिवार को पूरी सहायता देने का भरोसा दिया है. बाकी शहीद जवानों को श्रीनगर में श्रद्धांजलि दी गई. जवानों की शहादत पर गर्व करते हुए गृहमंत्री राजनाथ सिंह ने कहा है कि उनका बलिदान खाली नहीं जाएगा और पूरा देश जवानों के परिवार के साथ है.
पाकिस्तान आधारित आतंकी संगठन जैश-ए-मोहम्मद ने इस हमले की जिम्मेदारी ली है. जैश ने इसे आतंकी नूर त्राली की मौत का बदला बताया है.
गौरतलब है कि जम्मू-कश्मीर में इस साल अब तक सुरक्षाबलों और पुलिस ने 'ऑपरेशन ऑल आउट' के तहत करीब 210 से ज्यादा आतंकवादियों को मार गिराया है. इसी अभियान के तहत घाटी में सक्रिय तमाम आतंकी संगठनों के बडे कमांडर मारे गए हैं, जिससे बौखलाए आतंकवादियों ने साल 2017 के आखिरी दिन पुलवामा में बड़ा हमला किया. लेकिन सुरक्षाबलों ने अपने साहस और हौसले से साफ कर दिया कि वो आतंकियों का मुंहतोड़ जवाब देने में सक्षम हैं.
