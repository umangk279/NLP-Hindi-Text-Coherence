पनामा के पूर्व मंत्री लॉरेंटिनो कोर्टिजो ने रविवार को हुए राष्ट्रपति चुनाव में जीत की घोषणा की है, अभी पनामा के चुनाव अधिकरण की ओर से परिणामों की घोषणा का इंतजार है। 
राष्ट्रपति पद के उम्मीदवारों के बीच जीत का अंतर बहुत ही कम है जिसके चलते अभी पनामा के चुनाव अधिकरण की ओर से परिणामों की घोषणा का इंतजार है। चुनाव अधिकरण की वेबसाइट के अनुसार, करीब 90.9 प्रतिशत मतदान हुआ है। इनमें से 33 प्रतिशत मतदान के साथ कोर्टिजो सबसे आगे हैं। रॉक्स 31 प्रतिशत के साथ दूसरे स्थान पर जबकि 19.5 प्रतिशत के साथ लोम्बाना तीसरे नंबर पर हैं।
सोशल डेमोक्रैट कोर्टिजो ने संवाददाताओं से कहा, ‘‘मैं बहुत खुश हूं। मैं जीत गया। हम जीत गए। अब हमें बतौर राष्ट्र एक होना है।’’ चुनाव पूर्व सर्वेक्षणों में भी कोर्टिजो के जीतने की ही उम्मीद थी। वह अपने निकटतम प्रतिद्वंद्वी, पूर्व विदेश मंत्री रोमुलो रॉक्स से 10 अंक आगे चल रहे थे। रॉक्स डेमोक्रेटिक चेंज पार्टी के नेता हैं। वहीं निर्दलीय उम्मीदवार रिकार्डो लोम्बाना तीसरे स्थान पर हैं।
चुनाव जीतने वाला व्यक्ति राष्ट्रपति जुआन कार्लोस वारेला की जगह लेगा। पनामा के संविधान के अनुसार, एक व्यक्ति सिर्फ एक बार पांच साल के कार्यकाल के लिए ही राष्ट्रपति बन सकता है।
