चक्रवात बुलबुल के कारण पश्चिम बंगाल के कई जिलों में नुकसान हुआ है. पश्चिम बंगाल में चक्रवात की वजह से तकरीबन 7 हज़ार मकानों को नुकसान पहुंचा है. कई जगहों पर पेड़ भी गिरे जिससे यातायात बाधित हुआ और विद्युत आपूर्ति बाधित हुई. 
पश्चिम मेदिनीपुर जिले के आईसी-डीएस केंद्र को नुकसान पहुंचा है. बशीरहाट में चक्रवात के कारण एक व्यक्ति के मरने की खबर है. राज्य में बिजली और संचार सेवाओं को बहाल करने क काम शुरू हो चुका है. एनडीआरएफ और एसडीआरएफ जनजीवन सामान्य बनाने के लिए काम कर रही है.
पश्चिम बंगाल के अलीपुर मौसम विभाग के निदेशक जीसी दास ने कहा है कि चक्रवाती तूफान बुलबुल अब बांग्लादेश के तटीय क्षेत्रों में है, जो बंगाल से दूर है. अगले 12 घंटों में यह उष्ण कटिबंधीय चक्रवात तीव्रता खो देगा. उन्होंने कहा, अभी केवल तेज़ हवाओं की चेतावनी जारी की गई है और मछुआरों को बाहर न जाने की सलाह दी गई है.
भुवनेश्वर के स्पेशल रिलीफ कमिश्नर पीके जैना ने कहा कि चक्रवात बुलबुल से सभी जिलों में कृषि को बहुत नुकसान हुआ है. उन्होंने कहा कि नुकसान को आंकने में लगभग 4-5 दिन का समय लगेगा.
बिजली व्यवस्था पर उन्होंने कहा कि मंगलवार तक बिजली सप्लाई पूरी तरह से बहाल हो जाएगी और साथ ही पानी की व्यवस्था भी दुरुस्त हो जाएगी.
प्रधानमंत्री नरेंद्र मोदी ने चक्रवात तूफान बुलबुल को लेकर पश्चिम बंगाल की मुख्यमंत्री ममता बनर्जी से बात की. प्रधानमंत्री ने प्राकृतिक आपदा से निपटने के लिए राज्य सरकार को हर संभव मदद देने का आश्वासन दिया.
गृहमंत्री अमित शाह भी चक्रवात बुलबुल की स्थिति की निगरानी रख रहे हैं. उन्होंने अपने एक ट्वीट में लिखा कि "पूर्वी भारत में चक्रवात बुलबुल की स्थिति पर पूरी तरह से निगरानी रखी जा रही है. हम लगातार केंद्रीय और राज्य की राहत एजेंसियों के संपर्क में हैं. मुख्यमंत्री ममता बनर्जी से बात की गई है और हर संभव मदद का आश्वासन दिया गया है. मैं उन लोगों के लिए प्रार्थना करता हूं जो इस प्रतिकूल मौसम से प्रभावित होंगे. पश्चिम बंगाल में एनडीआरएफ की 10 टीमें और ओडिशा में 6 टीमें पहले ही तैनात की जा चुकी हैं और ये टीमें राज्य प्रशासन को निकासी, सड़कों की मरम्मत और राहत सामग्री के वितरण में सहायता कर रही हैं. एनडीआरएफ की अतिरिक्त 18 टीमों को अलर्ट पर रखा गया है."
