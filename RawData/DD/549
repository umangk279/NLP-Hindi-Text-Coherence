जो बाइडेन ने राष्ट्रपति पद के लिए डेमोक्रेटिक पार्टी का नामांकन आधिकारिक तौर पर किया स्वीकार , अमेरिका में लंबे समय से छाए अंधेरे को दूर करने के लिए  मतदाताओं से एक साथ आने की अपील , कोरोना वायरस के प्रसार के लिए राष्‍ट्रपति ट्रंप को ठहराया  जिम्‍मेदार. 
जो बाइडेन ने राष्ट्रपति पद के लिए डेमोक्रेटिक पार्टी का नामांकन आधिकारिक तौर पर स्वीकार किया और मतदाताओं से अमेरिका में लंबे समय से छाए अंधेरे को दूर करने के लिए एक साथ आने की अपील की। अमेरिका में नवम्बर में राष्ट्रपति चुनाव होने हैं। ‘डेमोक्रेटिक नेशल कन्वेंशन’ (डीएनसी) के चार दिन के सम्मेलन के आखिरी दिन अमेरिका के पूर्व उप राष्ट्रपति का एक वीडियो द्वारा परिचय दिया गया, जिसमें उनके जीवन, उनके कॅरियर, एक पिता, एक पति और एक राजनेता के तौर पर उनके व्यक्तित्व को रेखांकित किया गया।
बाइडेन ने कहा, ‘‘ मैं बहुत ही सम्मान एवं विनम्रता के साथ अमेरिका के राष्ट्रपति पद के लिए नामंकन स्वीकार करता हूं। भले ही मैं डेमोक्रेटिक पार्टी का उम्मीदवार हूं लेकिन मैं पूरे अमेरिका का राष्ट्रपति बनूंगा। जिन लोगों ने मेरा समर्थन नहीं किया, उन लोगों के लिए भी मैं उतनी ही मेहनत करूंगा, जितनी अपना समर्थन करने वालों के लिए करूंगा।’’ बाइडेन भारतीय मूल की सीनेटर कमला हैरिस को पहले ही पार्टी का उप राष्ट्रपति पद का उम्मीदवार घोषित कर चुके हैं।
