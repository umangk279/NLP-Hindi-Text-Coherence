जम्मू कश्मीर के अनंतनाग में कल अमरनाथ यात्रियों पर हुए आतंकी हमले में 7 श्रद्धालुओं की मौत और करीब 19 लोग घायल। मोटरसाइकिल पर सवार आतंकियों ने गुजरात के नंबर वाली बस पर की गोलीबारी। आतंकियों ने पुलिस पार्टी को भी बनाया निशाना। राज्य की मुख्यमंत्री और उप-मुख्यमंत्री अस्पताल जाकर घायलों से मिले। 
 जम्मू कश्मीर के अनंतनाग में अमरनाथ यात्रियों पर हुए आतंकी हमले में कल 7 श्रद्धालुओं की मौत हो गई और करीब 19 लोग घायल हो गए। आतंकियों ने इसके साथ ही पुलिस पार्टी को भी निशाना बनाया, और हमले में तीन पुलिसकर्मियों को ज़ख्मी कर दिया। जानकारी के अनुसार आतंकी मोटरसाइकिल पर सवार थे। जिस बस पर हमला हुआ उसके बारे में सुरक्षाबलों ने कहा कि वह काफिले का हिस्सा नहीं थी, और न ही अमरनाथ श्राइन बोर्ड में उसका रजिस्ट्रेशन हुआ था।  कुछ घायल श्रद्धालुओं को इलाज के लिए एयरलिफ्ट कर इलाज के लिए दिल्ली लाया जाएगा।  हमले के विरोध में जम्मू-कश्मीर की पैंथर्स पार्टी ने आज बंद का आह्वान किया है।
प्रधानमंत्री नरेंद्र मोदी ने जम्मू-कश्मीर में अमरनाथ श्रद्धालुओं पर आतंकी हमले की कड़ी निंदा की है और कहा कि भारत ऐसे कायरतापूर्ण हमलों और घृणा के नापाक मंसूबों के आगे झुकने वाला नहीं है। प्रधानमंत्री ने ट्वीट किया कि उन्होंने राज्य के राज्यपाल एन एन वोहरा और मुख्यमंत्री महबूबा मुफ्ती से बात की और हरसंभव मदद का आश्वासन दिया। पीएम मोदी ने कहा कि जम्मू कश्मीर में शांतिपूर्ण अमरनाथ यात्रियों पर घातक हमले पर दर्द बयां करने के लिए उनके पास शब्द नहीं हैं। हमले की सभी लोगों को कड़ी से कड़ी निंदा करनी  चाहिए।
सूत्रों के मुताबिक़ अमरनाथ यात्रियों से भरी एक बस सोनमर्ग से आ रही थी। श्रद्धालु अमरनाथ गुफा के दर्शन करके वापस लौट रहे थे। इसी दौरान आतंकियों ने बस पर फायरिंग करनी शुरू कर दी। 3 हमलावर बाइक पर आए थे। जब पुलिस ने जवाबी गोलीबारी की तो आतंकवादी अंधाधुंध गोलियां चलाते हुए फरार हो गए। जिस बस पर हमला हुआ उसके बारे में सुरक्षाबलों ने कहा कि वह काफिले का हिस्सा नहीं थी, और न ही अमरनाथ श्राइन बोर्ड में उसका रजिस्ट्रेशन हुआ था। पुलिस के अनुसार यह बस उस यात्रा काफिले का हिस्सा नहीं थी जिसे पुख्ता सुरक्षा प्रदान की जा रही है।
मरने वाले सभी श्रद्धालु गुजरात के रहने वाले हैं। बस का नंबर जीजे 09 जेड 9976 है। पुलिस ने दावा किया कि बस चालक ने तीर्थयात्रा के नियमों का उल्लंघन किया क्योंकि रात सात बजे के बाद किसी यात्रा वाहन को राजमार्ग पर चलने की अनुमति नहीं होती। बस में सभी श्रद्धालु गुजरात के हिम्मतनगर के बताए गए हैं। मृतकों में पांच महिलाएं और दो पुरुष श्रद्धालु शामिल हैं। अनंतनाग में हुए इस आतंकी हमले के बाद राजधानी दिल्ली समेत कई राज्यों में सुरक्षा व्यवस्था औऱ सख्त कर दी गई है। जम्मू-कश्मीर प्रशासन ने कहा है कि हमले के बावजूद यात्रा जारी रहेगी। आज जम्मू से यात्रा के लिए एक नया जत्था रवाना हुआ। 
