भारत ने न्यूज़ीलैंड को माउंटमौनगैन्युई में खेले गए दूसरे वनडे मुक़ाबले में 90 रन से हरा दिया. न्यूज़ीलैंड को जीत के लिए 325 रन की ज़रूरत थी, लेकिन टीम 40.2 ओवर में 234 रन पर सिमट गई. इस जीत के साथ भारत ने पांच मैच की सीरीज़ में 2-0 की बढ़त बना ली है. 
कीवी टीम की शुरुआत ख़राब रही और टीम ने 23 रन पर अपना पहला विकेट मार्टिन गप्टिल के रूप में खो दिया, जिन्हें भुवनेश्वर कुमार ने आउट किया. इसके थोड़ी देर बाद कप्तान केन विलियमसन, कॉलिन मुनरो के विकेट भी गिर गए. संभलकर बल्लेबाज़ी कर रहे रॉस टेलर का विकेट केदार जाधव ने लिया. टेलर 22 के स्कोर पर पवेलियन लौटे. न्यूज़ीलैंड की टीम इसके बाद नियमित अंतराल पर अपना विकेट खोती रही.
इससे पहले भारतीय कप्तान विराट कोहली ने टॉस जीत कर पहले बल्लेबाजी करने का निर्णय लिया. रोहित शर्मा और शिखर धवन की जोड़ी ने भारत को अच्छी शुरुआत दी और पहले विकेट के लिए शतकीय साझेदारी निभाई. इसी बीच रोहित शर्मा ने अपना अर्धशतक पूरा किया. दूसरे छोर पर धवन ने भी अपना अर्धशतक पूरा करने में सफलता पाई. धवन 66 रन बनाकर बोल्ट की गेंद पर आउट हुए. वहीं रोहित शर्मा को 87 के स्कोर पर फर्ग्युसन ने आउट किया.
कप्तान कोहली ने तेजी से रन बनाने की कोशिश की. हालांकि बोल्ट ने उन्हें 43 के स्कोर पर आउट करके टीम को तीसरी सफलता दिलाई. अंबाति रायडू को 47 रन पर फर्ग्युसन ने अपनी ही गेंद पर कैच किया. अंतिम के ओवरों में केदार जाधव के साथ मिलकर धोनी ने तेजी से रन बनाए, जिसकी मदद से भारत ने 50 ओवर में 4 विकेट 324 रन बनाने में सफलता पाई. धोनी 48 और जाधव 22 रन बनाकर नाबाद रहे.
