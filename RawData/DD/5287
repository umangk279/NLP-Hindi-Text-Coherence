भारतीय जनता पार्टी ने महाराष्ट्र में चुनावी शंखनाद कर दिया है। प्रधानमंत्री नरेंद्र मोदी आज महाराष्ट्र के नासिक में पार्टी की महाजनादेश यात्रा का समापन करेंगे। इसके साथ ही पीएम एक जनसभा भी करेंगे।     
भारतीय जनता पार्टी ने महाराष्ट्र में इस साल के अंत में संभावित विधानसभा चुनाव के मद्देनजर अपनी तैयारी शुरू कर दी है। एक तरफ भाजपा में तमाम विरोधी दलों के नेता शामिल हो रहे हैं तो दूसरी ओर मुख्यमंत्री देवेंद्र फड़नवीस महाजनादेश यात्रा के जरिये लोगों से सीधा संवाद साध रहे है। गुरुवार को इस यात्रा का समापन होगा । समापन के मौके पर प्रधानमंत्री नरेंद्र मोदी खुद नासिक शहर में मौजूद रहेंगे।  
इसके लिए एक भव्य रैली का आयोजन किया गया है जिसमे 1.5 लाख लोगों के आने की संभावना है। इस बडी रैली के लिए चाकचौबंद इन्तेज़ाम किए गए है। रैली से पहले मुख्यमंत्री देवेंद्र फडणवीस रथ यात्रा के जरिए नासिक के लोगों से संवाद साधेंगे। करीब महीने भर चली  इस यात्रा में सूबे के मुख्यमंत्री ने लोगों को अपने पांच साल के कामकाज का ब्यौरा दिया। महाजनादेश यात्रा ने राज्य में अब तक 4000  किलोमीटर का सफर तय किया है।
इस यात्रा में मुख्यमंत्री ने कई रैलियां, स्वागत सभा और संवाददाता सम्मेलन में हिस्सा लिया। यात्रा की शुरुआत विदर्भ के अमरावती जिले से राष्ट्रसंत तुकड़ोजी महाराज के जन्मस्थान अमरावती जिले के मोजरी गाँव से हुई थी और श्रीराम व सिंहस्थ कुंभ से संबंध रखने वाले नगर नासिक में समाप्त हो रही है।
भाजपा ने इस यात्रा के लिये ऐसे दो वाहन मुहैया कराए हैं, जिनका उपयोग पार्टी के राष्ट्रीय अध्यक्ष अमित शाह उत्तर प्रदेश में और मध्यप्रदेश के पूर्व मुख्यमंत्री शिवराज सिंह चौहान पूर्व में कर चुके हैं।    
 
