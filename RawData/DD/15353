रोजर फेडरर ने ऑस्ट्रेलियन ओपन के क्वार्टर फाइनल में जगह बना ली है. 1977 में केन रोज़वॉल के बाद से फेडरर ऑस्ट्रेलियन ओपन के क्वार्टर फाइनल में पहुंचने वाले सबसे उम्रदराज़ खिलाड़ी बन गए हैं. वहीं महिला एकल वर्ग में एंजेलिक कर्बर और सिमोना हालेप ने क्वार्टर फाइनल में जगह पक्की की. लेकिन छह बार के चैंपियन नोवाक जोकोविच साल के पहले चैंपियनशिप से बाहर हो गए हैं.     
रोजर फेडरर ने 14वीं बार ऑस्ट्रेलियन ओपन के क्वार्टर फाइनल में जगह बना ली है. हालांकि क्वार्टर फाइनल में जगह बनाने के लिए मौजूदा चैम्पियन फेडरर को हंगरी के 25 वर्षीय खिलाड़ी मार्टन फुकसोविक्स के खिलाफ कड़ी मशक्कत करनी पड़ी. 36 साल के फेडरर ने ये मुकाबला 6-4, 7-6, 6-2 से अपने नाम किया. 1977 में केन रोज़वॉल के बाद फेडरर ऑस्ट्रेलियन ओपन के क्वार्टर फाइनल में पहुंचने वाले सबसे उम्रदराज़ खिलाड़ी हैं. क्वार्टर फाइनल में फेडरर का सामना चेक रिपब्लिक के टॉमस बर्डिच से होगा.
बर्डिच ने दुनिया के 25वें नंबर के खिलाड़ी फैबियो फोग्निनी को 6-1, 6-4, 6-4 से हराकर सातवीं बार ऑस्ट्रेलियन ओपन के क्वार्टर फाइनल में जगह बनाई.
महिला एकल वर्ग में पूर्व चैम्पियन जर्मनी की एंजेलिक कर्बर को दुनिया की 88वें नंबर की खिलाड़ी ताइवान की से सु वी के खिलाफ जीत दर्ज करने में कड़ी मशक्कत करनी पड़ी. कर्बर ने ये मैच 4-6, 7-5, 6-2 से जीतकर क्वार्टर फाइनल में जगह बनाई.
अगले दौर में कर्बर का सामना अमेरिका की मैडीसन कीज़ से होगा. कीज़ ने फ्रांस की आठवीं वरीयता प्राप्त कैरोलिन गार्शिया को 6-3, 6-2 से शिकस्त दी.
दुनिया की नंबर एक खिलाड़ी सिमोना हालेप को जापान की नाओमी ओसाका के खिलाफ मैच जीतने में कोई दिक्कत पेश नहीं आई. हालेप का अनुभव ओसाका पर भारी पड़ा और उन्होंने 6-3, 6-2 से ये मैच अपने नाम किया. इस जीत के साथ ही हालेप ने अपने पहले ग्रैंडस्लैम की तरफ एक कदम और बढ़ा दिया है.
