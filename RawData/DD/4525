मानव संसाधन विकास मंत्री रमेश पोखरियाल 'निशंक' और खाद्य प्रसंस्करण मंत्री हरसिमरत कौर ने गुरु नानक देव जी पर नेशनल बुक ट्रस्ट की तीन पुस्तकों का विमोचन किया. इन पुस्तकों का प्रकाशन गुरु नानक देव की 550वीं जयंती के अवसर पर किया गया है. इस मौके पर मानव संसाधन विकास मंत्री ने कहा कि ये पुस्तकें लोगों को गुरु नानक देव के आदर्शों पर चलने के लिए प्रेरित करेंगी. 
गुरु नानक देव जी के उपदेशों को विभिन्न भारतीय भाषाओं के माध्यम से देशभर तक पहुंचाने के मकसद से राष्ट्रीय पुस्तक न्यास ने महत्वपूर्ण पहल की है. न्यास ने गुरु नानक देव पर लिखी किताबों को 15 भारतीय भाषाओं में अनुवादित कर प्रकाशित करने का निर्णय लिया है. इसी के तहत गुरुवार को तीन किताबों, गुरु नानक वाणी, नानक वाणी और साखियां गुरु नानक देव, का विमोचन किया गया, जो ओडिया, हिंदी, गुजराती, उर्दू और मराठी में लिखी गई हैं.
मानव संसाधन विकास मंत्री रमेश पोखरियाल निशंक ने इस मौके पर कहा कि गुरु नानक देव की वाणी को देश के करोड़ों छात्र-छात्राओं तक पहुंचाने का अभियान चलाया जाएगा.
खाद्य प्रसंस्करण उद्योग मंत्री हरसिमरत कौर ने कहा कि साढ़े पांच सौ साल पहले गुरु नानक देव जी ने जो बातें कहीं, वो पूरी दुनिया में आज भी प्रासंगिक हैं. उन्होंने गुरु जी के उपदेशों को पाठ्यक्रम में शामिल करने की मांग की.
गुरु नानक देव जी की 550वीं जयंती के अवसर पर इन किताबों का प्रकाशन किया गया है. समरसता, सार्वभौमिकता, परोपकार और जीवन मूल्यों पर आधारित ये किताबें लोगों को गुरु नानक देव के आदर्शों पर चलने को प्रेरित करेंगी.
