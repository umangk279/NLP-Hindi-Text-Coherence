गोवा विधान सभा के वर्तमान और पूर्व सदस्यों को संबोधित करते हुए लोक सभा अध्यक्ष ओम बिरला ने कहा कि संसद लोकतंत्र का मंदिर है तथा सहमति और असहमति जीवंत संसद के कार्यकरण के भाग हैं. बिरला ने कहा कि चर्चा में अलग-अलग मत होना लोकतंत्र की पहचान है. 
लोक सभा अध्यक्ष 'शक्तियों के पृथक्करण के सिद्धांत में संसद की भूमिका: पारदर्शिता और जवाबदेही बढ़ाना' विषय पर अपने विचार व्यक्त कर रहे थे.
विधायकों की भूमिका और जनादेश को रेखांकित करते हुए उन्होंने कहा कि विधायकों को आम आदमी को प्रभावित करने वाले विषयों पर विचार करने पर अधिक समय लगाने का प्रयास करना चाहिए और जिन मतदाताओं ने उन्हें निर्वाचित किया है उनका विश्वास जीतना चाहिए.
बिरला ने सभा के कामकाज में अपनाई जा रही नई तकनीकों और विशेष रूप से पेपरलेस होने के प्रयास के लिए राज्य को बधाई दी. उन्होंने पूर्व मुख्यमंत्री और पूर्व रक्षा मंत्री मनोहर पर्रिकर द्वारा राज्य और देश की प्रगति में किए गए अमूल्य योगदान का उल्लेख भी किया.
