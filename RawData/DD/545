देश के शिक्षण संस्थानों में शोध की संस्कृति विकसित करने के मकसद से हाल ही में घोषित नई शिक्षा नीति में नेशनल रिसर्च फाउंडेशन (एनआरएफ) की स्थापना की बात कही गई है. 
आज की दुनिया में किसी भी देश के आर्थिक, बौद्धिक, सामाजिक, पर्यावरणीय और तकनीकी विकास के लिए शोध का महत्व पहले से कहीं अधिक बढ़ गया है. इसके बावजूद फिलहाल देश में शोध और नवाचार पर होने वाला निवेश जीडीपी का महज 0.69 फीसदी ही है. जबकि अमेरिका में जीडीपी का 2.8 फीसदी, इजराइल में 4.3 फीसदी और दक्षिण कोरिया में 4.2 फीसदी हिस्सा शोध पर खर्च होता है.
भारत में जिस प्रकार की सामाजिक समस्याएं हैं, मसलन, सभी नागरिकों को स्वच्छ पेयजल मुहैया कराना, गुणवत्तापूर्ण शिक्षा और स्वास्थ्य सुविधाएं उपलब्ध कराना, बेहतर परिवहन व्यवस्था, शुद्ध हवा, बिजली और अन्य बुनियादी सुविधाएं उपलब्ध कराना, इन समस्याओं का हल ढूंढने के लिए विभिन्न क्षेत्रों में गुणवत्तापरक शोध की जरूरत पड़ेगी.
देश में गुणवत्तापरक शोध को बढ़ावा देने के मकसद से नई शिक्षा नीति में नेशनल रिसर्च फाउंडेशन यानि एनआरएफ की स्थापना की बात कही गई है. एनआरएफ का लक्ष्य देश के विश्वविद्यालयों में शोध की संस्कृति विकसित करना है. एनआरएफ सभी विषयों में शोध के लिए फंडिंग करेगा ताकि उन विश्वविद्यालयों और कॉलेजों में शोध को बढ़ावा दिया जा सके जहां अभी काफी कम शोध हो रहे हैं.
नेशनल रिसर्च फाउंडेशन अन्य सभी फंडिंग एजेंसियों के साथ समन्वय स्थापित कर काम करेगा ताकि ये सुनिश्चित किया जा सके कि एक ही तरह का शोध अलग-अलग संस्थानों में दोहराया ना जाए. फाउंडेशन सफल अनुसंधानों को मान्यता देगा और विभिन्न सरकारी एजेंसियों, उद्योग जगत और निजी संगठनों के साथ मिलकर इसे कार्यान्वित भी करेगा.
नेशनल रिसर्च फाउंडेशन स्वतंत्र रूप से एक बोर्ड ऑफ गवर्नर्स द्वारा संचालित होगा, जिसमें विभिन्न क्षेत्रों के सर्वश्रेष्ठ शोधकर्ता और इनोवेटर शामिल होंगे. ये शोधकर्ताओं और संबंधित सरकारी एजेंसियों और उद्योग जगत के बीच संपर्क सेतु का काम करेगा. इससे शोधकर्ताओं को जरूरी शोध के विषयों के बारे में जानकारी तो मिलेगी ही, नीति निर्माता भी नवीनतम शोध से अवगत रहेंगे. साथ ही इससे सफल शोध कार्यो को बेहतर तरीके से क्रियान्वित करने में मदद मिल सकेगी.
निशान्त सौरभ, संवाददाता
