बेनिन यात्रा पर गए राष्ट्रपति रामनाथ कोविंद ने अपने समकक्ष से द्विपक्षीय बातचीत की। दोनों देशों के बीच टेलीमेडिसिन क्षेत्र में सहयोग समेत 4 सहमति पत्रों पर हस्ताक्षऱ हुए। राष्ट्रपति कोविंद ने बेनिन को 100 मिलियन डॉलर का ऋण देने की पेशकश की, साथ ही बेनिन के निवेशकों को भारत में निवेश करने के लिए आमंत्रित किया है। 
पश्चिम अफ़्रीकी देश बेनिन की यात्रा पर गए राष्ट्रपति रामनाथ कोविंद ने आज अपने समकक्ष राष्ट्रपति पेट्रीस तलॉं से द्विपक्षीय बातचीत की और पारस्परित महत्व के मुद्दों पर विचार विमर्श किया। बातचीत के बाद दोनों देशों के राष्ट्रपतियों की मौजूदगी में भारत और बेनिन ने 4 समझौतों पर हस्ताक्षर हुए। सहयोग के इन क्षेत्रों में टेलीमेडिसिन के क्षेत्र में सहयोग भी शामिल है। बाद में संयुक्त संवाददाता सम्मेलन को संबोधित करते हुए राष्ट्रपति रामनाथ कोविंद ने बेनिन को 100 मिलियन डॉलर का ऋण देने की पेशकश की। राष्ट्रपति ने बेनिन के निवेशकों को भारत में निवेश करने के लिए भी आमंत्रित किया। 
इससे पहले तीन अफ्रीकी देशों की यात्रा के पहले चरण में बेनिन पहुंचने पर राष्ट्रपति रामनाथ कोविंद का कोटोनू में औपचारिक स्वागत किया गया। बेनिन द्वारा भारत को दिये गए विशेष सम्मान के तहत राष्ट्रपति कोविंद वहां नेशनल असेंबली को संबोधित करेंगे । कोटोनू में उनके सम्मान में 30 जुलाई को आयोजित भोज के दौरान राष्ट्रपति, बेनिन में रह रहे भारतीय मूल के लोगों से मुलाकात करेंगे।
