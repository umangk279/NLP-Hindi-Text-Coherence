बहुमत परीक्षण से पहले कर्नाटक के बागी विधायकों को सुप्रीम कोर्ट से मिली बड़ी राहत, व्हिप नहीं होगा लागू, स्पीकर पर छोड़ा विधायकों के इस्तीफे का फैसला, स्पीकर ने किया फैसले का स्वागत।  
कर्नाटक के सियासी संकट पर सुप्रीम कोर्ट ने अपना महत्वपूर्ण फैसला सुना दिया। अदालत ने कहा है कि कर्नाटक के विधानसभा अध्यक्ष आर रमेश कुमार 15 विधायकों के इस्तीफे पर नियम के मुताबिक फैसला करें। 
15 बागी विधायकों की याचिका सुनने के बाद सुप्रीम कोर्ट ने ये भी कहा है सदन में उन्हें जाने से नहीं रोका जा सकता और न ही उन पर पार्टी का व्हिप लागू होगा, लिहाजा अगर ये विधायक कल फ्लोर टेस्ट के दौरान सदन में मौजूद नहीं रहते हैं तो उन्हें अयोग्य भी नहीं ठहराया जा सकता। 
सुप्रीम कोर्ट के इस ताजा फैसले के बाद कर्नाटक के स्पीकर की भी प्रतिक्रिया आई है। स्पीकर आर रमेश कुमार ने इसे ऐतिहासिक फैसला करार देते हुए कहा है कि वो बिना किसी देरी के अपनी जिम्मेदारी पूरी तरह निभाएंगे। 
वहीं कल की घटनाक्रम पर बात करें तो कर्नाटक के सियासी नाटक में मंगलवार को कुछ फैसला आने की उम्मीद थी लेकिन सबकी बातें सुनने के बाद सुप्रीम कोर्ट ने फैसला सुरक्षित रख लिया। सुनवाई के दौरान बागी विधायकों का पक्ष रखते हुए मुकुल रोहतगी ने कहा की बागी विधायकों को सरकार के पक्ष में मतदान करने के लिए मजबूर किया जा रहा है, तो वहीं विधानसभा अध्‍यक्ष की ओर से सुप्रीम कोर्ट में वरिष्‍ठ अधिवक्‍ता अभिषेक मनु सिंघवी ने कहा कि स्‍पीकर को समयबद्ध तरीके से मामले को तय करने के लिए नहीं कहा जा सकता है।  इस मामले पर आज सुप्रीम कोर्ट फैसला सुनाएगा ।
गौरतलब है कि राज्य के 10 बागी विधायकों के बाद कांग्रेस के पांच अन्य विधायकों ने 13 जुलाई को शीर्ष अदालत में याचिका दायर कर आरोप लगाया था कि विधानसभा अध्यक्ष उनके त्यागपत्र स्वीकार नहीं कर रहे हैं।   सुप्रीम कोर्ट ने 12 जुलाई को कर्नाटक विधानसभा के अध्यक्ष के आर रमेश कुमार को 16 जुलाई तक कांग्रेस - जेडीएस गठबंधन के 10 बागी विधायकों को अयोग्य ठहराने के मामले में किसी भी तरह के निर्णय लेने से रोका था। 
विधायकों के इस्तीफे के बाद राज्य सरकार अल्पमत में आ गयी है और उनके इस्तीफे स्वीकार नहीं करके अध्यक्ष विश्वास मत के दौरान सरकार के पक्ष में मत देने के लिये दबाव बना रहे हैं।
कर्नाटक विधानसभा के अध्यक्ष की ओर से वरिष्ठ अधिवक्ता अभिषेक मनु सिंघवी ने कहा कि कोई यह नहीं कह सकता कि अध्यक्ष से गलती नहीं होती लेकिन उन्हें समय सीमा के भीतर मामले का फैसला लेने के लिये नहीं कहा जा सकता।  स्पीकर की ओर से कहा कि बागी विधायकों की अयोग्यता और उनके त्याग पत्र के मामले में वह बुधवार तक निर्णय ले लेंगे। साथ ही अध्यक्ष ने न्यायालय से इस मामले में यथास्थिति बनाये रखने के पहले के आदेश में उचित सुधार करने का अनुरोध किया।
उधर कर्नाटक में सियासी माहौल गर्म बना हुआ है । दोनों ही पक्षों के विधायकों को रिसोर्ट और होटलों में रखा गया है । कांग्रेस की ओर से तो कई बार विधायकों का होटल बदला गया । वहीं  कांग्रेस के निलंबित विधायक रोशन बेग को पोंजी स्कीम से जुडे मामले में एसआईटी ने पूछताछ के लिए हिरासत में ले लिया । बाद में उन्हें पूछताछ के बाद छोड़ दिया गया । रोशन बेग के साथ ही  बीजेपी ने इस मामले में कुमारस्वामी सरकार पर हमला बोला है जबकि कांग्रेस ने आरोपों को खारिज करते हुए कहा है कि सरकार बहुमत साबित कर देगी ।
कुल 16 विधायकों के इस्तीफे के बाद  कर्नाटक सरकार गिरने के कगार पर है । इनमें से 13 विधायक कांग्रेस के हैं और तीन विधायक जेडीएस के हैं। दो निर्दलीय विधायकों ने भी गठबंधन सरकार का दामन छोड़ कर बीजेपी का साथ देने का फैसला कर लिया है जिसके बाद से सरकार पर खतरा मंडरा रहा है । गुरुवार को राज्य विधानसभा में कुमारस्वामी सरकार के विश्वाममत पर चर्चा होगी जिसके बाद तस्वीर साफ हो जाएगी ।
 
