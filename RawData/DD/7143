भारत और वियतनाम ने रक्षा और सुरक्षा, परमाणु ऊर्जा के शांतिपूर्ण प्रयोग और अंतरिक्ष, विज्ञान और प्रौद्योगिकी, तेल एवं गैस, नवीकरणीय ऊर्जा, अवसंरचना विकास, कृषि और नवाचार आधारित क्षेत्रों में अपने द्विपक्षीय सहयोग को और सशक्त बनाने पर सहमति जताई. संयुक्त वार्ता के दौरान एम वेंकैया नायडू ने राष्ट्रीय संप्रभुता और अंतरराष्ट्रीय कानूनों का सम्मान करते हुए समृद्ध एशिया प्रशांत क्षेत्र के निर्माण पर जोर दिया. वियतनाम के राष्ट्रीय एसेंबली के अध्यक्ष नेग्यून किम थी से मुलाकात की. दोनों नेताओं ने विभिन्न मुद्दों पर बातचीत की. उपराष्ट्रपति नायडू ने अपने वियतनामी समकक्ष को भारत आने का निमंत्रण दिया. 
उपराष्‍ट्रपति एम वें‍कैया नायडू ने राष्‍ट्रीय सम्‍प्रभुता और अंतर्राष्‍ट्रीय कानूनों का सम्‍मान करते हुए एक शांतिपूर्ण और समृद्ध एशिया प्रशांत क्षेत्र के निर्माण के महत्‍व पर जोर दिया. उन्होंने उम्‍मीद जताई कि सम्‍बन्धित देश दक्षिण चीन सागर क्षेत्र से जुड़ी अपनी गतिविधियों के बारे में आम सहमति से कोई रास्‍ता निकालेंगे.
वियतनाम के चार दिवसीय दौरे पर हनाई पहुंचे उपराष्ट्रपति वेंकैया नायडू ने अपने समकक्ष वियतनाम के उपराष्ट्रपति दैंग थी गोक थिन्ह के साथ मुलाकात की. दोनों नेताओं के बीच विभिन्न वैश्विक और द्वीपक्षीय मुद्दों सहित विभिन्न मुद्दों पर चर्चा हुई. दोनों देशों ने रक्षा और सुरक्षा, परमाणु ऊर्जा के शांतिपूर्ण प्रयोग और अंतरिक्ष, विज्ञान और प्रौद्योगिकी, तेल एवं गैस, नवीकरणीय ऊर्जा, अवसंरचना विकास, कृषि और नवाचार आधारित क्षेत्रों में अपने द्विपक्षीय सहयोग को और सशक्त बनाने पर सहमति जताई.
दोनों देशों ने प्रधानमंत्री नरेंद्र मोदी की यात्रा के दौरान घोषित क्रेडिट लाइन की प्रगति की भी समीक्षा की. उपराष्ट्रपति ने भारत और वियतनाम के बीच जारी सीधी विमान सेवा का भी उल्लेख किया. उन्होंने इंडो पैसेफिक क्षेत्र में शांति बनाए रखने और समृद्ध बनाने पर भी बल दिया. दरअसल दोनों देशों के बीच द्विपक्षीय व्यापार पिछले साल लगभग 14 अरब अमेरिकी डॉलर था जो तीन साल पहले के लगभग 7.8 अरब अमेरिकी डॉलर से दोगुना हो गया है. उपराष्ट्रपति ने 2020 तक 15 अरब अमेरिकी डॉलर के अपने द्विपक्षीय व्यापार लक्ष्य को प्राप्त कर लेने का विश्वास व्यक्त किया.
शीर्ष नेताओं की उच्‍चस्‍तरीय यात्रा इस बात का स्‍पष्‍ट संकेत है कि दोनों देश अपने रणनीतिक सम्‍बन्‍धों को और मजबूत बनाने की ओर अग्रसर हैं जिसके चलते भारत, वियतनाम के विकास में एक विश्‍वसनीय सहयोगी बना हुआ है. इससे पहले उपराष्ट्रपति नायडू ने हनोई स्थित राष्ट्रीय नायकों के स्मारक पहुंचकर माल्यार्पण समारोह में हिस्सा लिया. जहां उन्होंने वियतनाम के राष्ट्रीय नायकों और शहीदों को श्रद्धांजलि अर्पित की.
