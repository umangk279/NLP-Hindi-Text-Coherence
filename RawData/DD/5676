मॉस्को के दो दिवसीय दौरे पर विदेश मंत्री एस. जयशंकर आज अपने समकक्ष सर्गेई लावरोव से करेंगे मुलाकात, ‘वाल्डाई डिस्कशन क्लब’ कार्यक्रम में जयशंकर ने हिंद-प्रशांत क्षेत्र को बताया भारत और विश्व के लिए बेहद अहम. 
रूस की यात्रा पर गए विदेश मंत्री एस. जयशंकर ने मॉस्को में कहा कि हिंद-प्रशांत क्षेत्र भारत और विश्व के लिये बेहद अहम है। उन्होंने कहा कि बदलती दुनिया से नई अवधारणा और दृष्टिकोण सामने आये हैं और हिंद-प्रशांत उनमें से एक है।
वाल्डाई डिस्कशन क्लब’ में उनमें से एक अवधारणा, हिंद-प्रशांत पर चर्चा हुई। मॉस्को के थिंकटैंक और 2004 में स्थापित विचार मंच ‘वाल्डाई डिस्कशन क्लब’ में ‘हिंद-प्रशांत पर भारत का परिप्रेक्ष्य’ विषय पर जयशंकर अपनी बात रख रहे थे। जयशंकर ने ट्वीट किया, मैं 40 साल पहले मास्को आया था। दुनिया बदल गई है लेकिन भारत-रूस संबंध आज भी पहले जितने ही मजबूत है।
विदेश मंत्री ने रूस में भारत के दूतावास में महात्मा गांधी की एक प्रतिमा का अनावरण भी किया। रूस दौरे में एस जयशंकर आज अपने रूसी समकक्ष सर्गेई लावरोव के साथ वार्ता करेंगे और प्रधानमंत्री नरेंद्र मोदी की आगामी रूस यात्रा की तैयारियों को अंतिम रूप देंगे। 
