पिछले 24 घंटें में कल किसी एक दिन में कोविड संक्रमित सबसे अधिक मरीज ठीक हुए। इस दौरान कोविड 19 के 36,145 रोगियों को उपचार के बाद छुट्टी दी गई। इससे अब तक स्वस्थ हुए लोगों की संख्या बढ़कर 8 लाख 85 हजार 576 हो गई है। 
रिकवरी रेट ने एक और ऊंची छलांग लगाकर लगभग 64 प्रतिशत दर रिकॉर्ड की है। आज यह दर 63.92 प्रतिशत है। इसका अर्थ है कि अधिक संख्या में रोगी स्वस्थ हो रहे हैं जिससे ठीक हुए रोगियों की संख्या और सक्रिय मामलों का अंतर तेजी से बढ़ता जा रहा है। यह अंतर अब 4 लाख से अधिक हो गया है और वर्तमान में यह 4 लाख 17 हजार 694 है। स्वस्थ हुए मामले सक्रिय मामलों(467882) से 1.89 गुना हैं। केंद्र सरकार ने सभी राज्यों और केंद्र शासित सरकारों को टेस्ट, ट्रैक और ट्रीट की रणनीति को और अधिक कारगर तरीके से लागू करने को कहा है।
पहली बार किसी एक दिन में रिकार्ड 4 लाख 40 हजार से अधिक नमूनों की जांच की गई है। पिछले 24 घंटें में 4 लाख 42 हजार 263 नमूनों की जांच की गई। इस तरह प्रति दस लाख आबादी पर जांच की संख्या बढ़कर 11805 है  और कुल 1 करोड़ 62 लाख 91 हजार 331  नमूनों की जांच की गई है। पहली बार सरकारी प्रयोगशालाओं में रिकार्ड में 3 लाख 62 हजार 153 नमूनों की जांच की गई। निजी प्रयोगशालाओं में भी किसी एक दिन में सबसे अधिक 79, 878 नमूनों की जांच की गई।
आक्रामक जांच के साथ साथ अस्पताल ढांचे में विस्तार के बल पर सरकारी और निजी क्षेत्र के प्रयासों में मामलों की शीघ्र पहचान और कोविड 19 के मरीजों को त्वरित प्राथमिकता के आधार पर  उपचार के लिए भेजने से मृत्यु दर में कमी हुई है। इसके फलस्वरूप मामलों पर मृत्यु दर लगातार गिरकर इस समय 2.31 प्रतिशत है। विश्व में न्यूनतम मृत्यु  दर वाले देशों में भारत शामिल है।
