विश्व चैंपियन पीवी सिंधू मंगलवार से शुरू हो रहे 1000000 डालर इनामी चीन ओपन विश्व टूर सुपर 1000 टूर्नामेंट में जब भारतीय चुनौती की अगुआई करेंगी तो उनकी नजरें एक बार फिर अपना दबदबा बनाकर खिताब जीतने पर टिकी होंगी। दुनिया की पांचवें नंबर की खिलाड़ी सिंधू ने पिछले महीने स्विट्जरलैंड के बासेल में विश्व चैंपियनशिप के स्वर्ण पदक का भारत का लंबा इंतजार खत्म किया। सिंधू ने विश्व चैंपियनशिप के लगातार तीसरे फाइनल में खेलते हुए यह उपलब्धि हासिल की थी।  
चीन ओपन 2016 की विजेता हैदराबाद की 24 साल की सिंधू अपने अभियान की शुरुआत चीन की ली शुररुई के खिलाफ करेंगी जो पूर्व ओलंपिक स्वर्ण पदक विजेता और दुनिया की पूर्व नंबर एक खिलाड़ी हैं। सिंधू ने 2012 में चीन ओपन में तत्कालीन ओलंपिक चैंपियन शुएरुई को हराकर सुर्खियां बटोरी थी। चीन की दुनिया की 20वें नंबर की खिलाड़ी शुएरुई ने सिंधू के खिलाफ अब तक छह मुकाबलों में से तीन में जीत दर्ज की है जबकि तीन में उन्हें हार का सामना करना पड़ा। सिंधू अगर पहले दौर की बाधा पार करती हैं तो उन्हें कनाडा की मिशेल ली से भिड़ना पड़ सकता है जो 2014 से इस भारतीय खिलाड़ी को हराने में नाकाम रही हैं। सिंधू अगर आगे बढ़ी तो क्वार्टर फाइनल में उनका सामना चीन की तीसरी वरीय और आल इंग्लैंड चैंपियन चेन यूफेई से हो सकता है।
इस साल इंडोनेशिया मास्टर्स का खिताब जीतने वाली दुनिया की आठवें नंबर की खिलाड़ी साइना नेहवाल भी चोटों से उबरने के बाद अपनी छाप छोड़ने को बेताब होंगी। साइना को पहले दौर में थाईलैंड की बुसानन ओंगबामरुंगफान से भिड़ना है जबकि क्वार्टर फाइनल में उनकी भिड़ंत दुनिया की पूर्व नंबर एक चीनी ताइपे की ताइ जू यिंग से हो सकती है। चोट के बाद सात्विकसाईराज रंकीरेड्डी और चिराग शेट्टी की पुरुष युगल जोड़ी इस टूर्नामेंट में वापसी करेगी। इन्हें पहले दौर में जेसन एंथोनी हो शुइ और नाइ याकुरा की कनाडा की जोड़ी से खेलना है।
पुरुष एकल में किदांबी श्रीकांत और एचएस प्रणय के हटने से भारतीय अभियान की चमक कुछ फीकी हुई है।विश्व चैंपियनशिप के दौरान श्रीकांत की घुटने की चोट उभर गई जबकि प्रणय को डेंगू है। विश्व चैंपियनशिप में 36 साल बाद पदक जीतने वाले भारतीय पुरुष खिलाड़ी बने बी साई प्रणीत पहले दौर में थाईलैंड के सुपान्यु अविहिंगसेनोन से भिड़ेंगे। राष्ट्रमंडल खेलों के पूर्व चैंपियन पारूपल्ली कश्यप को पहले दौर में फ्रांस के ब्राइस लीवरडेज के खिलाफ उतरना है।
मिश्रित युगल में सात्विक ने अश्विनी पोनप्पा के साथ जोड़ी बनाई है जबकि एन सिक्की रेड्डी और प्रणव जैरी चोपड़ा की जोड़ी भी चुनौती पेश करेगी। पुरुष युगल में मनु अत्री और बी सुमित रेड्डी की जोड़ी भी भारत की ओर से चुनौती पेश करेगी जबकि महिला युगल में अश्विनी और एन सिक्की रेड्डी भारत का प्रतिनिधित्व करेंगे।
