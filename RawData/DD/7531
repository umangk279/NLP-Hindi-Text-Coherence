गुरुवार का दिन यूपी के लिए सुपर नामांकन का दिन था। अमेठी और रायबरेली में नामांकन की गहमागहमी रही। रायबरेली में सोनिया गांधी तो अमेठी में स्मृति ईरानी ने नामांकन की ताल ठोंकी। दोनों ही नेताओं ने अपने अपने इलाके में रोड शो के जरिए ताकत दिखाई।   
आज उत्तर प्रदेश के नामांकन प्रक्रिया का महामुकाबला। राज्य की दो हाईप्रोफाइल सीटों पर गुरुवार को नामांकन हुए। एक ओर अमेठी में राहुल गांधी के खिलाफ केंद्रीय मंत्री और बीजेपी नेता स्मृति ईरानी ने पर्चा भरा तो दूसरी ओर पडोस की अपनी पारंपरिक रायबरेली सीट पर यूपीए अध्यक्ष सोनिया गांधी ने नामांकन किया।
 सोनिया गांधी के नामांकन  के सामय कांग्रेस अध्यक्ष राहुल गांधी और उनकी बहन प्रियंका गांधी वाड्रा भी  साथ थे  ।  ।नामांकन दाखिल करने से पहले सोनिया ने  अपने परिवार के लोगों के साथ कांग्रेस कार्यालय में पूजा और हवन किया।  पूजा अर्चना के बाद सोनिया गांधी ने कलेक्ट्रेट तक के रास्ते पर 'रोडशो' किया ।   । इस दौरान परिवार के सदस्य उनके साथ मौजूद थे। उत्साह से भरे कांग्रेस कार्यकर्ताओं के नारे गूंज रहे थे और वे रोडशो के रास्ते में नाचते गाते नजर आये। सोनिया ने मीडिया से बातचीत में 2004 की जीत की याद दिलायी। 
सोनिया पांचवीं बार रायबरेली लोकसभा सीट से चुनावी मैदान में हैं। सोनिया यहां से चार बार 2004, 2006 में उपचुनाव  2009 और 2014 में चुनाव जीत चुकी हैं। उनका मुकाबला हाल ही में कांग्रेस छोड़कर भाजपा में शामिल हुए दिनेश प्रताप सिंह से है। सपा—बसपा—रालोद गठबंधन ने इस सीट पर कोई उम्मीदवार नहीं उतारा है।
वहीं केंद्रीय मंत्री स्मृति ईरानी ने गुरुवार को अमेठी लोकसभा सीट से अपना नामांकन पत्र दाखिल कर दिया। ईरानी ने नामांकन पत्र के चार सेट जिला निर्वाचन अधिकारी आर. एम. मिश्रा के समक्ष दाखिल किये। पर्चा भरने के बाद स्मृति ईरानी ने लोगों का धन्यवाद किया और अपनी जीत का दावा किया ।
नामांकन से पहले स्मृति ईरानी ने पति जुबिन ईरानी के साथ पूजा अर्चना की। इसके बाद शुरु हुआ रोड शो जिसमें स्मृति ईरानी के साथ उत्तर प्रदेश के मुख्यमंत्री योगी आदित्यनाथ और स्थानीय नेता शामिल थे । ये रोड शो उसी रास्ते पर हुआ, जिस पर बुधवार को पर्चा दाखिल करने से पहले कांग्रेस अध्यक्ष राहुल गांधी ने सपरिवार रोडशो किया था ।  गौरीगंज के बूढनमाई मंदिर से शुरू हुए लगभग चार किलोमीटर लंबे रोडशो में लोगों की भारी भीड़ थी। रोडशो के दौरान भाजपा कार्यकर्ताओं में भारी उत्साह देखा गया। ढोल नगाड़े बजाते हुए कार्यकर्ता नाच रहे थे। महिलाओं की भी भागीदारी कम नहीं रही।  तपतपाती धूप के बावजूद रोडशो के रास्ते पर महिलाएं और बच्चे घर की छतों पर खड़े होकर ईरानी और योगी पर फूल बरसा रहे थे। 
स्मृति का मुकाबला इस सीट पर राहुल गांधी से है । राहुल गांधी पिछली बार अमेठी में केवल एक लाख वोट से जीते थे जो उनकी 2009 की जीत से काफी कम था। 
