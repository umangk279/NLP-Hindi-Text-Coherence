जम्मू-कश्मीर में पाकिस्तान की नापाक हरकतें जारी हैं। एक बार फिर पाकिस्तान ने सीमा पर संघर्ष विराम का उल्लंघन किया है। इस गोलीबारी में दो नागरिक भी घायल हुए हैं। इस बीच जिस तरह भारत अंतरराष्ट्रीय मंच पर आतंकावाद को लेकर पाकिस्तान का चेहरा बेनकाब कर रहा है, उससे पाकिस्तान भी घिरता नज़र आ रहा है और अब पाकिस्तान के विदेश मंत्री ने खुद कहा है की हाफ़िज़ सईद और लश्कर-ए-तैयबा पाकिस्तान के लिए परेशानी का कारण हैं। 
 जम्मू-कश्मीर में सीमा पार से संघर्ष विराम उल्लंघन थमने का नाम नहीं ले रहा है। पाकिस्तान की ओर से सीमा पार से फायरिंग लगातार जारी है। बुधवार को पाकिस्तानी सेना ने पुंछ और बालाकोट सेक्टर में नियंत्रण रेखा के निकट अग्रिम चौकियों को निशाना बनाते हुए मोर्टार दागे और भारी गोलीबारी की। पाकिस्तानी सेना ने सुबह करीब सवा आठ बजे से बिना किसी उकसावे के ये हरकत की। उन्होंने छोटे हथियारों, स्वचालित राइफलों से गोलीबारी की और मोर्टार दागे। भारतीय सुरक्षाबलों ने भी इस गोलीबारी का मुंहतोड़ जवाब दिया। इस गोलीबारी में दो नागरिक भी घायल हो गए। आतंकवाद के खिलाफ सेना को मिल रही सफलता के मद्देनज़र दक्षिण कश्मीर में सेना के कमांडर मेजर जनरल बीएस राजू ने कहा है की कश्मीर में आतंकवाद की कमर टूट चुकी है और सेना विश्वास बहाली के लिए स्कूल, कॉलेजों में कई कार्यक्रम चला रही है। लोग शांति चाहते हैं और ऐसे में कश्मीर समस्या के हल के लिए ये सही समय है। वहीं पाकिस्तान के विदेश मंत्री ख्वाजा मोहम्मद आसिफ ने न्यूयॉर्क में एशिया सोसाइटी में एक सवाल के जवाब में स्वीकार किया कि हाफिज सईद और लश्कर-ए-तैयबा पाकिस्तान के लिए परेशानी का कारण हैं।
