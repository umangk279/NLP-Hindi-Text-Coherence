इंजीनियरिंग और निर्माण क्षेत्र की प्रमुख कंपनी लार्सन एंड टुब्रो (एलएंडटी) ने सोमवार को कोरोना वायरस महामारी से लड़ने के लिए पीएम-केयर्स फंड में 150 करोड़ रुपये दान करने की घोषणा की। 
कंपनी ने कहा कि उसने अपने 1.60 लाख ठेका कर्मचारियों की सहायता के लिए प्रतिमाह 500 करोड़ रुपये का प्रावधान किया है। एलएंडटी की तरह ही टाटा समूह और रिलायंस इंडस्ट्रीज सहित अन्य कारोबारी समूह अपने समर्थन की घोषणा कर चुके हैं।
एलएंडटी समूह के चेयरमैन ए एम नाइक ने कहा, "हम तत्काल वित्त पोषण के माध्यम से कोविड-19 के खिलाफ भारत की लड़ाई में मदद कर रहे हैं, और कई कल्याणकारी पहल कर रहे हैं।" समूह ने कहा कि वह अपने सभी प्रशिक्षण केंद्रों और कुछ अन्य प्रतिष्ठानों को चिकित्सा वार्ड में बदलने पर विचार कर रहा है।
