झारखंड विधानसभा चुनाव के पहले दौर के मतदान के बाद दूसरे दौर का चुनाव प्रचार हुआ तेज़। भाजपा नेता राजनाथ सिंह और कार्यकारी अध्यक्ष जे पी नड्डा ने आज राज्य में की चुनावी रैलियां। झारखंड मुक्ति मोर्चा, झारखंड विकास मोर्चा और ऑल झारखंड स्टूडेंट यूनियन भी चुनाव प्रचार में जुटे. 
झारखंड में पहले चरण के मतदान के बाद दूसरे दौर के मतदान के लिए चुनाव प्रचार ने जोर पकड़ लिया है। दूसरे चरण में बीस निर्वाचन क्षेत्रों के लिए सात दिसम्बर को वोट डाले जायेंगे। तीसरे चरण में आठ जिलों में 17 निर्वाचन क्षेत्रों के लिए 12 दिसम्बर को मतदान होगा। विभिन्न राजनीतिक दलों के नेता अपने उम्मीदवारों के समर्थन में चुनावी सभाओं को संबोधित कर रहे हैं। 16 दिसम्बर को होने वाले चौथे चरण के चुनाव के लिए कल तक नाम वापस लिये जा सकते हैं। बीस दिसम्बर को होने वाले चुनाव के पांचवे और अंतिम चरण के लिए पर्चे दाखिल करने का काम जारी है।
भाजपा के वरिष्ठ नेता और रक्षा मंत्री राजनाथ सिंह ने झारखंड के बोकारो में एक चुनावी रैली को संबोधित करते हुए कहा कि हमारी सरकार ने राज्य के लोगों को बुनियादी सुविधाएं मुहैया करायी है। भाजपा के कार्यकारी अध्यक्ष जेपी नड्डा ने झारखंड के चाईबासा में एक चुनावी रैली को संबोधित किया। रैली को संबोधित करते हुए नड्डा ने कहा कि भाजपा की सरकार में प्रदेश से नक्सलवाद खत्म हो रहा है और भाजपा नक्सलवाद को पूरी तरह खत्म करने के लिए कृत संकल्प है। 
