गुजरात के कुछ हिस्‍सों में भारी वर्षा और बाढ़ के कारण जनजीवन प्रभावित। राज्य में भारी बारिश से मरने वालों की संख्या 30 पहुंची। वहीं 113 गांवों में विद्युत आपूर्ति हुई ठप्‍प। केरल में भी बारिश से संबंधित घटनाओं में चार व्‍यक्तियों की मृत्‍यु हो गई। मौसम विभाग ने अगले पांच दिनों में तेज बारिश होने की संभावना व्‍यक्‍त की है। 
गुजरात के कुछ हिस्‍सों में भारी वर्षा और बाढ़ के कारण जनजीवन प्रभावित हुआ है। राज्‍य में 113 गांवों में विद्युत आपूर्ति ठप्‍प हो गई है।  मुख्यमंत्री ने बाढ़ प्रभावित इलाकों को दौरा किया। एनडीआरएफ की 20 टीमें  प्रभावित लोगों को सहायता पहुंचाने में जुटी है। राज्य सरकार ने वर्षा से प्रभावित क्षेत्रों में फसल नुकसानी का सर्वेक्षण युद्ध के स्तर पर शुरू किया है और हर जिला कलेक्टरों को त्वरित इस काम को पूरा करने का आदेश दिया है। अब तक भारी वर्षा के कारण 32 लोगों की मौत हुई है और मृतकों के परिवारों को  करीब 62 लाख की सहायता दी गई है। 
केरल में राज्‍य के विभिन्‍न हिस्सों में बारिश से संबंधित घटनाओं में चार व्‍यक्तियों की मृत्‍यु हो गई। इस महीने आरंभ में हुई भीषण वर्षा के बाद दूसरे दौर की बारिश में मृतको की संख्‍या 27 पहुंच गई है। मुख्‍यमंत्री पिनाराई विजयन ने केंद्रीय गृह मंत्री राजनाथ सिंह से बारिश से हुई तबाही का जायज़ा लेने के लिए एक केंद्रीय दल भेजने का आग्रह किया है।  अलापुझा और कोट्टयम जिलों में राष्‍ट्रीय आपदा मोचन बल तैनात किये गये हैं। मौसम विभाग ने अगले पांच दिनों में केरल और लक्षद्वीप में अधिकांश स्‍थानों पर वर्षा होने और गरज के साथ बौछारे पडने की संभावना व्‍यक्‍त की है। 
