गुरु नानक देव की 550 वीं जयंती के उपलक्ष में नेपाल राष्ट्र बैंक ने स्मारक सिक्के जारी किये हैं। काठमांडू में आयोजित एक विशेष कार्यक्रम में ढाई हज़ार, एक हज़ार और सौ नेपाली रुपये के सिक्कों का लोकार्पण किया गया।      
गुरु नानक देव जी की 550 वीं जयंती के उपलक्ष में नेपाल राष्ट्र बैंक के गवर्नर डॉक्टर चिरंजीबी नेपाल और नेपाल में भारत की राजदूत मंजीव सिंह पुरी ने शुक्रवार को काठमांडू में स्मारक सिक्के जारी किए। समारोह में शिरोमणि गुरुद्वारा प्रबंधक कमेटी के अध्यक्ष सरदार गोबिन्द सिंह लौंगोवाल और अकाल तख़्त के जत्थेदार ज्ञानी हरप्रीत सिंह समेत पंजाब के कई अन्य प्रमुख सिख नेता भी शामिल हुए।
इस अवसर पर नेपाल राष्ट्र बैंक के गवर्नर डॉक्टर चिरंजीबी नेपाल ने नेपाल के विकास में महत्वपूर्ण योगदान के लिए सिख समुदाय की सराहना की। शिरोमणि गुरुद्वारा प्रबंधक कमेटी के अध्यक्ष सरदार गोबिन्द सिंह ने कहा कि गुरु नानक देव ने ईश्वर के सच्चे संदेश के प्रसार के लिए कई देशों की यात्राएं की।
अकाल तख़्त के जत्थेदार ज्ञानी हरप्रीत सिंह ने कहा कि गुरु नानक देव की शिक्षाएँ केवल सिख समुदाय के लिए ही नहीं बल्कि पूरी मानव जाति के लिए हैं। नेपाल की सिख धरोहर के सम्मान में आयोजित इस ऐतिहासिक कार्यक्रम में बड़ी संख्या में नेपाल के सिख समुदाय के प्रतिनिधियों के अलावा नेपाली समाज के विभिन्न क्षेत्रों के लोग भी शामिल हुए। 
इस मौक़े पर "सिख हेरिटेज ऑफ़ नेपाल" पुस्तक का विमोचन भी किया गया। भारतीय दूतावास द्वारा प्रकाशित इस पुस्तक में तीसरी उदासी के दौरान गुरु नानक देव की नेपाल यात्रा से लेकर अब तक नेपाल के सिख संबंधों को रेखांकित किया गया है। साथ ही इस पुस्तक में नेपाल के विकास में सिख समुदाय के महत्वपूर्ण योगदान को चित्रों और दस्तावेजों के माध्यम से दर्शाया गया है।
  
