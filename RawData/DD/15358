जम्मू-कश्मीर में नियंत्रण रेखा पर पाकिस्तान की ओर से संघर्ष विराम उल्लंघन लगातार जारी है. रुक-रुक कर पाक की ओर से हो रही गोलीबारी का भारत मुंहतोड़ जबाव दे रहा है, जिसमें पाकिस्तान का ख़ासा नुकसान हुआ है. गुरुवार से पाक की ओर से जारी गोलीबारी में अब तक 12 लोग मारे गए हैं, जबकि 60 लोग घायल हुए हैं. 
पाकिस्तान लगातार जम्मू-कश्मीर में नियंत्रण रेखा पर संघर्ष विराम का उल्लंघन कर रहा है. सोमवार को भी अपनी नापाक हरकतों को जारी रखते हुए पाकिस्तानी सेना ने जम्मू और राजौरी जिलों के तीन सेक्टरों में अंतरराष्ट्रीय सीमा से लगे भारतीय ठिकानों पर गोलीबारी की और मोर्टार दागे.
पाकिस्तानी गोलीबारी का भारतीय सुरक्षा बल भी मुंहतोड़ जवाब दे रहे हैं. बीएसएफ ने पाकिस्तान को करारा जवाब देते हुए उनके कई पोस्ट तबाह कर दिए हैं. सीमा पर बीएसएफ की कार्रवाई की डीडी न्यूज़ को तस्वीरें भी मिली हैं, जिसमें दिख रहा है कि किस कदर पाकिस्तान की सीमा पर तबाही मची है. बीएसएफ ने अपनी कार्रवाई में पाकिस्तान की कई पोस्ट के अलावा भारी मात्रा में उनके गोला-बारूद और हथियार ठिकानों को भी नष्ट कर दिया है.
जम्मू और सांबा ज़िलों के परगवाल, मठ, आरएसपुरा, अरनिया और रामगढ़ सेक्टरों में अंतरराष्ट्रीय सीमा पर रात भर गोलीबारी होती रही. इसके पहले रविवार को जम्मू ज़िले के कांचक इलाक़े में अंतरराष्ट्रीय सीमा पर पाकिस्तानी गोलीबारी में एक नागरिक की मौत हो गई थी और दो घायल हो गये थे.
गुरुवार से संघर्ष विराम उल्लंघन के कारण मरने वालों की संख्या बढ़कर 12 हो गई है, जबकि 60 से अधिक लोग घायल हो गए हैं. लगातार गोलीबारी की वजह से जम्मू क्षेत्र में नियंत्रण रेखा और अंतरराष्ट्रीय सीमा पर स्कूल लगातार बंद हैं. गुरुवार को सीमापार से गोलीबारी शुरू हुई थी, जिसकी वजह से अभी तक 40,000 लोगों को अपना घर छोड़ने को मज़बूर होना पड़ा और अपने परिवार के लोगों के साथ पुनर्वास केंद्रों में रहने को मज़बूर होना पड़ रहा है.
इस बीच मेंढर सेक्टर में शहीद हुए बीएसएफ के जवान चंदन कुमार राय का उत्तर प्रदेश के चंदौली में स्थित उनके पैतृक निवास स्थान पर अंतिम संस्कार कर दिया गया.
पाकिस्तान की ओर से लगातार हो रहे संघर्ष विराम उल्लंघन के बीच जम्मू-कश्मीर के लिए केंद्र के विशेष वार्ताकार दिनेश्वर शर्मा राज्य के दौरे पर हैं. 2018 में अपनी पहली यात्रा पर पहुंचे दिनेश्वर शर्मा समाज के विभिन्न वर्गों के प्रतिनिधियों से मुलाक़ात करेंगे.
