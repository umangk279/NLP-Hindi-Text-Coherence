रक्षा मंत्री निर्मला सीतारमण ने पेरिस में स्‍ट्रेटेजिक रिसर्च को संबोधित करते हुए कहा कि आतंकी गुटों को धन और हथियारों की आपूर्ति रोकने के लिए प्रभावी कदम उठाने की जरूरत है। 
रक्षा-मंत्री निर्मला सीतारामण ने कहा है कि भारत के सबसे नजदीकी पड़ोसी देश में मौजूद आतंकी ढांचा और आतंकियों को  लगातार समर्थन भारत के धैर्य की परीक्षा ले रहा है। उन्‍होंने कहा कि भारत इस स्थिति से निपटने में बहुत संयम बरत रहा है। अपनी फ्रांस यात्रा के दौरान पेरिस में इंस्‍टीट्यूट ऑफ स्‍ट्रेटेजिक रिसर्च में सीतारामण ने कहा कि आतंकी गुटों को धन और हथियारों की आपूर्ति रोकने के लिए प्रभावी कदम उठाने की जरूरत है और फ्रांस की सरकार इससे निपटने में महत्‍वपूर्ण भूमिका निभा रही है।
इस बीच रक्षा मंत्री ने पेरिस के निकट दसॉल्ट एविएशन के कारखाने का भी दौरा किया। रक्षा मंत्री ने एविएशन के अधिकारियों से बातचीत की और उन लड़ाकू जेट विमानों के निर्माण में प्रगति का जायजा लिया जिनकी खेप अगले वर्ष सितम्बर से भारत को पहुंचाना शुरु किया जायेगा।
