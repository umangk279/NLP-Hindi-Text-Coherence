वर्ल्ड नंबर-2 और दिग्गज टेनिस खिलाड़ी स्विट्जरलैंड के रोजर फेडरर साल के तीसरे ग्रैंड स्लैम विबंलडन से आज बाहर हो गए। बेहद रोमांचक और कड़े मुकाबले में वर्ल्ड नंबर-8 दक्षिण अफ्रीका के केविन एंडरसन ने उलटफेर करते हुए फेडरर को मात देकर पहली बार विंबलडन के सेमीफाइनल में जगह बना ली है। इस हार के साथ ही फेडरर का 9वां विंबलडन जीतना का सपना चकनाचूर हो गया है। 
 
स्विट्जरलैंड के इस खिलाड़ी को चार घंटे और 13 मिनट चले मुकाबले में 2-6, 6-7 (5/7), 7-5, 6-4, 13-11 से हार का सामना करना पड़ा। बीस बार के ग्रैंडस्लैम चैंपियन फेडरर पहले दो सेट जीतकर विंबडलन में लगातार पांचवें सेमीफाइनल की ओर बढ़ रहे थे लेकिन एंडरसन इसके बाद जोरदार वापसी करने में सफल रहे।फेडरर ने पहले दो सेट जीतकर विंबलडन में लगातार 34 सेट जीतने के अपने ही रिकार्ड की बराबरी भी की जो उन्होंने 2005 और 2006 के दौरान बनाया था। आठवें वरीय एंडरसन 1983 में केविन कुरेन के बाद विंबलडन सेमीफाइनल में जगह बनाने वाले दक्षिण अफ्रीका के पहले पुरुष खिलाड़ी हैं
वर्ष 2013 में सर्जेइ स्टाखोवस्की के खिलाफ दूसरे दौर में उलटफेर भरी हार के बाद यह विंबलडन में फेडरर का सबसे खराब प्रदर्शन है। आठवें वरीय एंडरसन रविवार को होने वाले फाइनल में जगह बनाने के लिए अब 2016 के उप विजेता मिलोस राओनिक और अमेरिका के नौवें वरीय जान इसनर के बीच होने वाले मैच के विजेता से भिड़ेंगे।
उधर तीन बार के चैम्पियन नोवाक जोकोविच ने जापान के केई निशिकोरी के खिलाफ जीत के साथ आठवीं बार विंबलडन सेमीफाइनल में जगह बनाई। जोकोविच ने निशिकोरी के खिलाफ 6-3, 3-6, 6-2, 6-2 की शानदार जीत से अंतिम चार में जगह बनाई। वह अपने 32वें ग्रैंडस्लैम सेमीफाइनल में खेलेंगे जिसमें उनका सामना दुनिया के नंबर एक रफेल नडाल और पांचवीं वरीयता प्राप्त जुआन मार्टिन डेल पोत्रो के बीच होने वाले मुकाबले के विजेता से होगा।
