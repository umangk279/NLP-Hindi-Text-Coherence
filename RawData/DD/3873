भारत और वेस्टइंडीज़ के बीच तीन मैच की वनडे सीरीज़ का तीसरा और आख़िरी मुक़ाबला रविवार को कटक में खेला जाएगा। विशाख़ापट्टनम वनडे में भारत ने वेस्टइंडीज़ ने धमाकेदार अंदाज़ में जीत दर्ज की थी ऐसे में टीम एक बार फिर से उसी जीत को कटक में दोहराना चाहेगी। वहीं कैरिबियाई टीम की कोशिश रहेगी कि वो टीम इंडिया को उसके घर में हराकर सीरीज़ जीत के साथ अपने इस दौरे का अंत करे। 
कटक में भारत और वेस्टइंडीज़ के बीच वनडे की लड़ाई बड़ी है क्योकि दोनो टीमें अपने अपने चुनिंदा खिलाड़ियों के बल पर एक दूसरे पर हल्ला बोलने के लिए तैयार खड़ी है। लेकिन इस सब के बीच एक बात जो दोनो टीमों के लिए ज़रूरी है वो है परफॉर्मेंस की कंसीस्टेंसी। जिस पर दोनो ही डांवाडोल होती नज़र आ रही है। भारत की बात करे तो टीम को इस बात को दिलोदिमाग से निकालना होगा कि रोहित,राहुल और विराट के चलने पर ही मैच निकलेगा। वैसे इनका चलना जीत की बुनियाद को सामने रखता है ऐसे में विशाखापट्नम जैसी ओपनिंग कटक के फ़ाइनल शो में दिखती है तो विराट एंड कंपनी की बल्ले बल्ले होनी तय है। अच्छी बात ये रही है कि पिछले मुका़बले में दोनो युवा श्रेयस अय्यर और रिषभ पंत के बल्ले से रन दे दनादन निकलें जिसने टीम इंडिया को बड़े स्कोर तक पहुंचाया,ऐसे में एक बार फिर से इन दोनो से इसी तरह के प्रदर्शन की उम्मीद रहेगी।गेंदबाज़ी में कुलदीप का कमाल पिछले मैच में नज़र आया तो मोहम्मद शमी की धार ने भी अहम मौके पर विकेट निकाल टीम की वापसी कराई। वेस्टइंडीज़ की बात करे तो टीम की बल्लेबाज़ी उसका सबसे मज़बूत पहलू बनकर सामने आया है।ख़ासकर शिमरोन हेटमायर,शाई होप, और निकोलस पूरन की तिकड़ी विरोधियों के लिए बेहद ख़तरनाक साबित हो सकती है। फिर कीरोन पोलार्ड,रोस्टन चेस टीम की स्ट्रेंथ को बढ़ाते है। गेंदबाज़ी में शेल्डन कौट्रेल,जेसन होल्डर और अल्ज़ारी जोसेफ ने बेहतरीन किया है ऐसे में कैरिबियाई टीम को इनसे एक बार फिर अच्छे प्रदर्शन की उम्मीद रहेगी। कुल मिलाकर कटक में नज़र सिर्फ एक बात पर रहेगी और वो ये कि जो टीम मैच के दिन अपनी रणनीति का सही इस्तेमाल कर सामने वाले पर प्रहार करेगी जीत उसी के साथ हो लेगी।
