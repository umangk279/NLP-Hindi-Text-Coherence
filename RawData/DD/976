केन्‍द्र सरकार ने कहा है कि कोविड-19 महामारी से निपटने में देश कई स्‍तरों पर अच्‍छा प्रदर्शन कर रहा है। सरकार ने कहा है कि स्‍वस्‍थ होने की दर लगातार बढ़ रही है और मृत्‍यु दर में भी गिरावट आ रही है, जिससे पता चलता है कि भारत ने कोविड-19 स्थिति को अपेक्षाकृत अच्‍छी तरह से संभाला है। 
आज नई दिल्‍ली में मीडिया से बातचीत में स्‍वास्‍थ्‍य और परिवार कल्‍याण मंत्रालय के अधिकारी ने बताया कि कोविड-19 के सक्रिय और स्‍वस्‍थ होने वाले मामलों के बीच का अंतर लगातार बढ़ रहा है और सक्रिय मामलों के ठीक होने की दर एक दशमलव आठ गुणा तक पहुंच गई है। मंत्रालय ने कहा है कि देश में कोरोना वायरस से संक्रमित कुल सात लाख 24 हजार पांच सौ 78 लोग अब तक ठीक हो चुके हैं और इसके साथ ही स्‍वस्‍थ होने की दर 62 दशमलव सात-दो प्रतिशत तक पहुंच गई है। मंत्रालय ने कहा कि  इस समय देश में सक्रिय मामलों की कुल संख्या चार लाख दो हजार दो सौ 59 है और सक्रिय मामलों की संख्‍या में लगातार गिरावट आ रही है।
स्वास्थ्य और परिवार कल्याण मंत्रालय ने कहा कि भारत में प्रति दस लाख की तुलना में आठ सौ 37 मामले दर्ज हुए हैं जो वैश्विक औसत से कम है। मंत्रालय ने कहा कि कोरोना से मृत्यु दर भी घटकर दो दशमलव चार-तीन प्रतिशत हो गई तथा 22 राज्यों और केंद्रशासित प्रदेशों में मृत्यु दर राष्ट्रीय औसत दर से कम है।
स्वास्थ्य मंत्रालय ने कहा कि 30 राज्य और केंद्रशासित प्रदेश हैं, जिनकी भारत की औसत 8 दशमलव शून्‍य-सात प्रतिशत की तुलना में पॉजिटिव दर कम है।
