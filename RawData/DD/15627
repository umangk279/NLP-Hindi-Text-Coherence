राष्ट्रीय चिकित्सा  आयोग विधेयक 2017 (मेडिकल बिल) को विचार के लिए संसद की स्थायी समिति को भेज दिया गया. विधेयक को स्थायी समिति के पास भेजे जाने के बाद डॉक्टरों ने अपना आंदोलन वापस ले लिया. 
 एनएमसी विधेयक 29 दिसंबर को लोकसभा में पेश किया गया था लेकिन सांसदों की मांग के मद्देनजर सरकार ने इसे संसद की स्थायी समिति को सौंपने का फैसला किया।  साथ ही सरकार ने लोकसभा अध्यक्ष से आग्रह किया कि वे समिति से बजट सत्र से पहले इस पर अपनी रिपोर्ट देने के लिए कहें, ताकि विधेयक को बजट सत्र में पारित कराया जा सके. 
सरकार के फैसले के बाद आईएमए ने अपनी देशव्यापी हड़ताल को वापस ले लिया। बिल के तमाम प्रावधानों के प्रति अपना विरोध जताते हुए मंगलवार सुबह से 2.9 लाख से ज्यादा डॉक्टर 12 घंटे की हडताल पर चले गए थे। डॉक्टर इस बिल में आयुर्वेद सहित भारतीय चिकित्सा पद्धति के चिकित्सकों को एक ब्रिज पाठ्यक्रम करने के बाद आधुनिक चिकित्सा पद्धति एलौपेथी की प्रेक्टिस करने की इजाजत देने वाले प्रावधान का विरोध कर रहे है। 
डाक्टरों की हड़ताल का मुद्दा मंगलवार को राज्यसभा में भी उठा. केंद्रीय स्वास्थ्य मंत्री जे पी नड्डा ने कहा कि इस विधेयक के बारे में इंडियन मेडिकल एसोशिएसन की भ्रांतियां दूर करने की कोशिश की जा रही है। राष्ट्रीय चिकित्सा आयोग विधेयक का लक्ष्य चिकित्सा की शिक्षा में सुधार करना है ताकि भ्रष्टाचार और गलत तरीकों पर रोक लग सके। 
बिल में चार स्वायत्त बोर्ड बनाने का प्रावधान है। इनका काम अंडर ग्रेजुएट और पोस्ट ग्रेजुएट शिक्षा को देखने के अलावा चिकित्सा संस्थानों की मान्यता और डॉक्टरों के पंजीकरण की व्यवस्था को देखना होगा। नेशनल मेडिकल कमीशन में सरकार द्वारा नामित चेयरमैन व सदस्य होंगे जबकि बोर्डों में सदस्य सर्च कमेटी के जरिये तलाश किए जाएंगे.  
बिल के जरिये सुनिश्चित किया जा रहा है कि सीटें बढ़ाने और पोस्ट ग्रेजुएट कोर्स शुरू करने के लिए संस्थानों को अनुमति की जरूरत नहीं होगी.
