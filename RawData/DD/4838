प्रधानमंत्री नरेंद्र मोदी ने शुक्रवार को हरियाणा के सोनीपत और सिरसा में चुनावी रैलियों को संबोधित किया. सोनीपत को किसानों, जवानों और पहलवानों की भूमि बताते हुए प्रधानमंत्री ने जिले की गोहाना विधानसभा सीट पर कांग्रेस को जमकर आड़े हाथ लिया. पीएम ने कांग्रेस पर हरियाणा में पूर्ववर्ती सरकारों के दौर में जात-बिरादरी और क्षेत्र के आधार पर भेदभाव करने का आरोप लगाया. 
पारंपरिक तौर पर गोहाना विधानसभा सीट और सोनीपत जिले को राज्य के पूर्व मुख्यमंत्री और कांग्रेस के वरिष्ठ नेता भूपिंदर सिंह हुड्डा का गढ़ माना जाता रहा है. प्रधानमंत्री नरेंद्र मोदी हरियाणा के गोहाना में गरजे और कांग्रेस को आइना दिखाया. जम्मू-कश्मीर को विशेष दर्जा देने वाले अनुच्छेद-370 के अधिकतर प्रावधान हटाए जाने के मुद्दे पर प्रधानमंत्री नरेंद्र मोदी ने शुक्रवार को कहा कि कांग्रेस जैसे दल न तो लोगों की भावनाएं समझ सकते हैं और न ही बहादुर जवानों के बलिदान को सम्मान दे सकते हैं.
लोकसभा चुनाव में भूपिंदर सिंह हुड्डा सोनीपत संसदीय सीट से और उनके पुत्र दीपेंदर सिंह हुड्डा रोहतक संसदीय सीट से हार गए थे. इस पर कटाक्ष करते हुए प्रधानमंत्री मोदी ने सोनीपत को 'किसानों', 'जवानों' और 'पहलवानों' की भूमि करार दिया.
हिसार की धरती को दान, दायित्व और उद्यम की भारतीय परंपरा का तीर्थ बताते हुए प्रधानमंत्री नरेंद्र मोदी ने कहा पिछले पांच सालों में हरियाणा के गड्ढे भरे गए और अगले पांच साल में यहां डबल इंजन की सरकार को तेजी से दौड़ाना है. चौटाला परिवार को निशाने पर लेते हुए प्रधानमंत्री मोदी ने कहा कि जो खुद ही हार चुके हैं, मैदान छोड़ चुके हैं, वो थके-हारे, दुखी लोग हरियाणा की नैया पार नहीं लगा सकते.
हरियाणा में पूर्ववर्ती सरकारों के दौर में जात-बिरादरी और क्षेत्र के आधार पर भेदभाव करने का आरोप लगाते हुए प्रधानमंत्री मोदी ने कहा कि भाजपा ने सबका साथ, सबका विकास के मंत्र को लेकर सरकार चलाई. राज्य में चुनाव प्रचार खत्म होने में अब चौबीस घंटे से भी कम वक्त बचे हैं. राज्य की सभी 90 विधानसभा सीटों पर 21 अक्टूबर को वोट डाले जाएंगे.
