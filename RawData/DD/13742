भारतीय कप्तान विराट कोहली को बेंगलुरु में बीसीसीआई के सालाना पुरस्कार समारोह में  लगातार दो सत्र के लिए वर्ष के सर्वश्रेष्ठ क्रिकेटर को दी जाने वाली पॉली उमरीगर ट्रॉफी प्रदान की गई. 
शानदार फॉर्म में चल रहे भारतीय कप्तान ने 2016-17 और 2017-18 में जबर्दस्त प्रदर्शन किया. वो फिलहाल आईपीएल के दौरान गर्दन में लगी चोट का उपचार करा रहे हैं, जिसकी वजह से वह सर्रे के लिए काउंटी क्रिकेट भी नहीं खेल सके.
कोहली 15 जून को एनसीए में फिटनेस टेस्ट देंगे.
भारतीय महिला क्रिकेट टीम की कप्तान हरमनप्रीत कौर को 2016-17 और ओपनर स्मृति मंधाना को 2017-18 के लिए सर्वश्रेष्ठ क्रिकेटर का पुरस्कार मिला. पुरस्कार समारोह में अफगानिस्तान की राष्ट्रीय टीम भी मौजूद थी, जो गुरुवार से भारत के खिलाफ पहला टेस्ट खेलेगी.
अंशुमान गायकवाड़ और सुधा शाह को सीके नायडू लाइफटाइम अचीवमेंट सम्मान दिया गया. जलज सक्सेना, परवेज रसूल और कृणाल पंड्या को घरेलू क्रिकेट में लगातार अच्छे प्रदर्शन का पुरस्कार मिला. जलज और रसूल को रणजी ट्राफी में सर्वश्रेष्ठ हरफनमौला और कृणाल को विजय हजारे वनडे चैम्पियनशिप में उनके प्रदर्शन के लिए पुरस्कार मिले. कृणाल भारत-ए के साथ दौरे पर होने के कारण पुरस्कार लेने के लिए मौजूद नहीं थे.
