उपराष्ट्रपति पद के लिए एनडीए उम्मीदवार वेंकैया नायडू ने भरा नामांकन, विपक्षी प्रत्याशी गोपाल कृष्ण गांधी ने भी दाखिल किया पर्चा, 5 अगस्त को होगा उपराष्ट्रपति पद का चुनाव. 
 उप-राष्ट्रपति चुनाव के लिए सत्तापक्ष और विपक्ष दोनों के उम्मीदवार अपना नामांकन भरकर मैदान में उतर गए हैं। एनडीए की तरफ से पूर्व केन्द्रीय मंत्री वेंकैया नायडू ने जबकि विपक्ष की तरफ से गोपाल कृष्ण गांधी ने उप-राष्ट्रपति पद के लिए अपना पर्चा दाखिल किया। प्रधानमंत्री नरेन्द्र मोदी और बीजेपी के तमाम वरिष्ठ नेताओं की मौजूदगी में पूर्व केन्द्रीय मंत्री एम. वेंकैया नायडू ने उपराष्ट्रपति चुनाव के लिए नामांकन पत्र दाखिल किया।
पांच अगस्त को होने जा रहे उपराष्ट्रपति पद के चुनाव के लिए दोनों पक्षों के उम्मीदवारों के नामांकन के साथ ही चुनावी प्रक्रिया तेज हो गई है । प्रधानमंत्री नरेन्द्र मोदी और बीजेपी के तमाम वरिष्ठ नेताओं की मौजूदगी में पूर्व केन्द्रीय मंत्री एम. वेंकैया नायडू ने उपराष्ट्रपति चुनाव के लिए नामांकन पत्र दाखिल किया। नामांकन के दौरान बीजेपी अध्यक्ष अमित शाह, केंद्रीय मंत्री सुषमा स्वराज , अरुण जेटली , पार्टी के वरिष्ठ नेता लालकृष्ण आडवाणी , मुरली मनोहर जोशी के साथ बीजेपी के सहयोगी दलों के नेता मौजूद थे। इसके अलावा एआईएडीएमके और टीआरएस जैसे क्षेत्रीय दलों  के कई नेता भी उनके साथ मौजूद थे। नाय़डू के नामांकन के चार सेट दाखिल किए गए ।  पीएम मोदी , अरुण जेटली, सुषमा स्वराज और एनडीए के कई शीर्ष नेता उन लोगों में शामिल हैं जिन्होंने उनका नाम का प्रस्ताव दिया और उनका समर्थन किया ।
 नामांकन पत्र भरने के बाद  वेंकैया नायडू मीडिया से रूबरू हुए और बेहद भावुक हो गए । उन्होने बीजेपी को अपनी मां का दर्जा देते हुए कहा कि पार्टी की वजह से ही आज वो इस मुकाम पर पहुंचे हैं । नायडू ने कहा कि उपराष्टपति के पद की अलग महिमा होती है और उन्हें उम्मीद है कि वो इस पद के साथ न्याय कर पाएंगे । उन्होंने निष्पक्ष होकर संसदीय व्यवस्था को मजबूत बनाने के लिए काम करने का भरोसा दिया ।
इससे पहले वेंकैया नायडू ने पार्टी के शीर्ष नेताओं से मुलाकात कर उनका आशीर्वाद लिया । नायडू सुबह वरिष्ठ नेता लाल कृष्ण आडवाणी के पृथ्वीराज रोड स्थित आवास पहुंचे जहां उन्होंने वरिष्ठ नेता का आशीर्वाद लिया।   इसके बाद उन्होंने डॉ मुरली मनोहर जोशी से मुलाकात कर आशीर्वाद लिया। नायडू ने पूर्व प्रधानमंत्री अटल बिहारी वाजपेयी से भी मुलाकात कर उनकी शुभकामनाएं ली । पार्टी का कहना है कि नायडू का लंबा संसदीय अनुभव इस पद के लिए उन्हें और उपयुक्त बनाता है ।
उधर 18 विपक्षी दलों के उम्मीदवार गोपाल कृष्ण गांधी ने भी मंगलवार को नामांकन किया । उनके नामांकन के समय कांग्रेस अध्यक्ष सोनिया गांधी , उपाध्यक्ष राहुल गांधी के अलावा एनसीपी , एसपी , बीएसपी , टीएमसी और वामपंथी दलों के प्रतिनिधि मौजूद थे । गांधी की ओर से भी नामांकन के चार सेट ही दाखिल किए गए । नामांकन के बाद उन्होंने कहा कि वो गैर राजनीतिक व्यक्ति हैं लेकिन उन्हें 18 दलों ने अपना समर्थन दिया है ।
 गांधी को भले ही 18 दलों का समर्थन हासिल हो लेकिन आंकडों के मुताबिक तो नायडू का पलड़ा ज्यादा भारी दिख रहा है । नायडू को एनडीए के अलावा एआईएडीएमके , टीआरएस, वाईएसआर कांग्रेस और आईएनएलडी  का समर्थन हासिल है ।
 चुनाव आयोग  5 अगस्त को उपराष्ट्रपति के लिए मतदान कराने का एलान किया है और नतीजा भी इसी दिन घोषित कर दिया जाएगा । ग़ौरतलब है कि मौजूदा उप राष्ट्रपति हामिद अंसारी का दूसरा कार्यकाल 10 अगस्त को ख़त्म हो रहा है । उप राष्ट्रपति के चुनाव  के निर्वाचक मंडल  में राज्यसभा और लोकसभा के सांसद शामिल होते हैं। ख़ास बात यह है कि दोनों सदनों के लिए मनोनीत सांसद भी उप राष्ट्रपति चुनाव में वोटिंग कर सकते हैं । इस तरह से देखा जाए तो उप राष्ट्रपति चुनाव में दोनों सदनों के 790 निर्वाचक हिस्सा लेते हैं । इनमें राज्यसभा के 245 और लोकसभा के 545 सांसद शामिल हैं । यह चुनाव इसलिए अहम है क्योंकि उप राष्ट्रपति राज्यसभा का सभापति भी होता है । 
