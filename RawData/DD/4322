महाराष्ट्र में सरकार बनने के रास्ते अब खुलते नज़र आ रहे हैं, बीते दिनों से कांग्रेस और एनसीपी के बीच चल रहा बैठकों का दौर आज भी जारी रहा. इस बैठक के बाद कांग्रेस नेता और महाराष्ट्र के पूर्व मुख्यमंत्री पृथ्वीराज चव्हाण ने कहा कि सूबे में सरकार बनाने को लेकर कांग्रेस और एनसीपी के बीच सभी मुद्दों पर सहमति बन गई है. अब महाराष्ट्र में दोनों पार्टियां शिवसेना से सरकार गठन को लेकर कल दोपहर करेंगी बैठक।   
महाराष्ट्र में सरकार बनाने की दिशा में एनसीपी और कांग्रेस के नेताओं के बीच बैठकों और मुलाकातों का दौर गुरुवार को भी जारी रहा। इसी कड़ी में दिल्ली में कांग्रेस और एनसीपी के कई बड़े नेताओं ने बैठक में हिस्सा लिया। बैठक में सरकार गठन से जुड़े कई मुद्दों और सत्ता साझेदारी के विषय पर चर्चा हुई। बैठक के बाद पृथ्वीराज चव्हाण ने कहा कि महाराष्ट्र में सरकार गठन को लेकर सभी मुद्दों पर आम राय बन चुकी है और सरकार के स्वरूप पर शुक्रवार को निर्णय होगा।
वहीं कांग्रेस कार्य समिति की कांग्रेस अध्यक्ष सोनिया गांधी के आवास पर गुरुवार को एक अहम बैठक हुई। बैठक में महाराष्ट्र के राजनीतिक हालात पर चर्चा की गई। इस बीच शिवसेना नेता संजय राउत ने गुरुवार को कहा कि दिसंबर से पहले महाराष्ट्र में एक स्थायी सरकार बनेगी और इस पर अंतिम निर्णय एक या दो दिन में हो जाएगा।
हालांकि अभी कोई गठबंधन बनें, इससे पहले ही विरोध के सुर भी सुनाई पड़ने लगे हैं। कांग्रेस नेता संजय निरुपम ने गुरुवार को कहा कि महाराष्ट्र में शिवसेना के नेतृत्व वाली जिस सरकार की योजना बन रही है, अगर उनकी पार्टी उसमें शामिल होती है तो यह उसकी ‘‘गलती’’ होगी क्योंकि यह राज्य में सबसे पुरानी पार्टी के अस्तित्व को ‘‘दफन’’ करने के समान होगा।
इस बीच बीजेपी ने कहा है कि राज्य की जनता बीजेपी और शिवसेना को जनादेश दिया है और वहां की जनता कांग्रेस और एनसीपी के गठबंधन से नाखुश है।
राज्य में 21 अक्टूबर को हुए विधानसभा चुनाव में 105 सीटें जीतकर भाजपा सबसे बड़ी पार्टी बनकर उभरी लेकिन वह सत्ता से दूर है जबकि शिवसेना, राकांपा और कांग्रेस ने क्रमश: 56, 54 और 44 सीटें जीती हैं।
