भारी बर्फबारी और भू-स्खलन की वजह से एक दिन पहले बंद किये गए जम्मू-श्रीनगर राष्ट्रीय राजमार्ग को कल एक तरफ से यातायात के लिये खोल दिया गया और जवाहर सुरंग इलाके में फंसे करीब 700 यात्रियों को रातोंरात बचाया गया।  
भारी बर्फबारी और भू-स्खलन की वजह से एक दिन पहले बंद किये गए जम्मू-श्रीनगर राष्ट्रीय राजमार्ग को कल एक तरफ से यातायात के लिये खोल दिया गया और जवाहर सुरंग इलाके में फंसे करीब 700 यात्रियों को रातोंरात बचाया गया।  सभी मौसम में कश्मीर घाटी को देश के बाकी हिस्सों से जोड़ने वाली इस सड़क को नौ घंटे तक सफाई अभियान चलाने के बाद श्रीनगर से जम्मू आने वाले यातायात के लिये खोला गया। श्रीनगर में 9 साल बाद नवंबर के पहले हफ्ते में ऐसी बर्फबारी हुई है। राज्यपाल सतपाल मलिक ने भारी बर्फबारी से पैदा हुई स्थिति की समीक्षा की है। राज्यपाल स्थिति की खुद निगरानी कर रहे हैं और उन्होंने संबंधित अधिकारियों के प्रभावित इलाकों में बिजली आपूर्ति और सड़क संपर्क को जल्द बहाल करने का आदेश दिया है। श्रीनगर समेत पूरी कश्मीर घाटी में हिमपात के कारण पिछले कई घंटों से बिजली आपूर्ति ठप है।   एक तरफ जहां कश्मीर घाटी भारी बर्फबारी से जूझ रही है, वहीं दूसरी तरफ आज ही राज्य का सचिवालय सर्दियों के लिए शीतकाल राजधानी जम्मू स्थानानंतरित होगा। देश के पहाड़ी इलाकों में बफबारी से मैदानी क्षेत्रों में मौसम सर्द हो गया है। हिमाचल प्रदेश में पश्चिमी विक्षोभ से बारिश और बर्फबारी का सिलसिला जारी है। राज्‍य के ऊंचाई वाले इलाकों में कल दिन भर बर्फबारी और बारिश हुई। शिमला, कांगड़ा और मंडी में भी तेज़ बारिश हुई। बारिश और बर्फबारी से राज्‍य में शीतलहर का प्रकोप बढ़ गया है। मौसम विभाग ने अगले 24 घंटों में राज्‍य में कुछ स्‍थानों पर वर्षा होने, गरज के साथ फुहारें पड़ने या बर्फबारी होने का पूर्वानुमान लगाया है। उधर उत्‍तराखंड में ऊंचाई वाले स्‍थानों पर बर्फबारी और दूसरे स्‍थानों पर हल्‍की बारिश से तापमान में 4 से 5 डिग्री सेल्सियस की गिरावट आई है। केदारनाथ, बद्रीनाथ, गंगोत्री और यमुनोत्री में पिछले 24 घंटों के दौरान भारी बर्फबारी हुई है। केदारनाथ में राज्‍य आपदा राहत बल की टीम बर्फ हटाने में लगी हुई है क्‍योंकि श्रद्धालु वहां पूजा के लिए अब भी पहुंच रहे हैं। केदारनाथ मंदिर के कपाट शुक्रवार को बंद कर दिए जाएंगे।
 
 
