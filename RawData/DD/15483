सेंचुरियन टेस्ट में दक्षिण अफ्रीका ने भारत के सामने जीत के लिए 287 रन का लक्ष्य रखा। जवाब में चौथे दिन का खेल खत्म होने तक भारत ने 3 विकेट खोकर 35 रन बना लिए थे।  तीन मैचों की टेस्ट सीरीज में भारत अभी 1-0 से पीछे चल रहा है।  
दक्षिण अफ्रीका की घातक गेंदबाज़ी के आगे भारत के बल्लेबाज़ों का टिकना मुश्किल हो गया। भारत ने 23 ओवर के खेल में मुरली विजय, लोकेश राहुल और कप्तान विराट कोहली का विकेट गंवा दिया। स्टंप्स के वक्त चेतेश्वर पुजारा 11 और पार्थिव पटेल 5 रन बनाकर नाबाद थे। भारत अब भी लक्ष्य से 252 रन दूर है और उसके हाथ में 7 विकेट बाकी हैँ। इससे पहले मैच के चौथे दिन दक्षिण अफ्रीका की दूसरी पारी 258 रन पर सिमटी।
अफ्रीकी टीम की ओर से सर्वाधिक 80 रन ए बी डिविलियर्स ने बनाए। डीन एल्गर ने 61 रन की पारी खेली। कप्तान फैफ डू प्लेसिस ने 48 रन बनाए वहीं निचले क्रम में वर्नोन फिलैंडर ने 26 रन का योगदान दिया। भारत की ओर से मोहम्मद शामी ने 4 और जसप्रीत बुमराह ने 3 विकेट चटकाए। 
दक्षिण अफ्रीका ने दिन की शुरुआत दो विकेट पर 90 रन से की। एबी डिविलियर्स (121 गेंद में 80 रन) और सलामी बल्लेबाज डीन एल्गर (121 गेंद में 61 रन) ने तीसरे विकेट के लिए 141 रन की साझेदारी की। भारत के लिए आक्रमण की शुरुआत जसप्रीत बुमराह और इशांत शर्मा ने की। बुमराह ने आक्रमण किया जबकि इशांत ने रन गति पर अंकुश लगाने को तरजीह दी। डिविलियर्स और एल्गर ने पहले घंटे में 54 रन जोड़कर अच्छी शुरुआत की।
दोनों ने 167 गेंद में 100 रन की साझेदारी पूरी की। दक्षिण अफ्रीका ने 150 रन 43वें ओवर में पूरे किए। शमी ने हालांकि गेंदबाजी आक्रमण के लिए आते ही मैच का रुख पलट दिया। उनकी गेंद शुरू से ही रिवर्स स्विंग हो रही थी। शमी ने 42वें ओवर में अतिरिक्त उछाल लेती गेंद पर डिविलियर्स को विकेटकीपर पार्थिव पटेल के हाथों कैच कराया। उन्होंने अपनी पारी में 10 चौके जड़े।
चार ओवर बाद एल्गर भी शमी की शार्ट गेंद को पुल करने की कोशिश में डीप स्क्वायर लेग में लोकेश राहुल को कैच दे बैठे। राहुल ने हालांकि इसके बाद बैकवर्ड शार्ट लेग पर आर अश्विन की गेंद पर डु प्लेसिस का कैच टपकाया जो उस समय छह रन बनाकर खेल रहे थे। क्विंटन डिकाक (12) को भी शमी की गेंद पर पार्थिव ने जीवनदान दिया। डिकाक हालांकि इसका फायदा नहीं उठा पाए और शमी की गेंद पर लगातार तीन चौके जड़ने के बाद पार्थिव को कैच दे बैठे।
दक्षिण अफ्रीका ने 39 गेंद में 19 रन के भीतर तीन विकेट गंवाए जिससे उसका स्कोर दो विकेट पर 144 रन से पांच विकेट पर 163 रन हो गया। डुप्लेसिस और फिलेंडर ने इसके बाद टीम का स्कोर 200 रन के पार पहुंचाया।
