कोविड-19 की गाइड लाइन का पालन करते हुए शुक्रवार से झारखंड विधानसभा का मानसून सत्र शुरू हुआ। पहले दिन सदन की कार्यवाही के दौरान 2584 करोड़ रुपए का अनुपूरक बजट वित्त मंत्री रामेश्वर उरांव ने पेश किया। 
इसके बाद सदन में शोक प्रस्ताव लाया गया। इस दौरान सभी दलों की ओर से देश सहित राज्य में पिछले कुछ महीनों में दिवंगत हुए राजनेताओं, अभिनेताओं, खिलाड़ी, हस्तियों, कोरोना वॉरियर्स को श्रद्धांजलि दी गई। इसके बाद सदन की कार्यवाही को सोमवार तक के लिए स्थगित कर दिया गया। सदन की कार्यवाही शुरू होने से पहले झारखंड में बिजली की लचर व्यवस्था, बिगड़ती विधि व्यवस्था को लेकर हजारीबाग विधायक मनीष जायसवाल ने विधानसभा परिसर में धरना दिया। पूर्व भू राजस्व एवं भूमि सुधार मंत्री सह चंदनकियारी विधायक अमर कुमार बाउरी ने झारखंड लैंड म्यूटेशन बिल 2020 का विरोध करते हुए कहा कि यह हेमंत सरकार का काला कानून है।
कोरोना संक्रमण के बाद पहली बार आयोजित विधानसभा के मानसून सत्र के दौरान कोरोना से सुरक्षा को लेकर विशेष सावधानी बरती गई है। मानसून सत्र के पहले दिन विधानसभा आने वाले विधायकों को सैनिटाइज, हैंड ग्लव्स, फेस शील्ड दिया गया। बता दें कि सबसे पहले विधानसभा परिसर में आने वाले सभी विधायकों, कर्मचारियों, सुरक्षाकर्मियों, पत्रकारों का 72 घंटा पहले कोविड-19 का टेस्ट करवाया गया। जिसके बाद जांच रिपोर्ट निगेटिव आने के बाद ही उन्हें विधानसभा परिसर के अंदर आने की अनुमति दी गई है।  
