देशभर में होली का त्योहार धूमधाम से मनाया गया. आम लोगों के अलावा देश की नामी हस्तियां भी होली में सराबोर दिखी. कहीं लोग मीठे पकवानों का आनंद उठा रहे थे, तो कहीं पर पानी की बौछारें सर्दी जाने और गर्मी के आने का संकेत दे रही थीं. 
रंग है, पिचकारी है और फिजा में फाग का राग है. गुरुवार को देश भर में रंगों और गुलालों का त्योहार होली बड़े हर्षोल्लास के साथ मनाया गया. सुबह से ही लोग एक दूसरे के संग रंग-गुलाल खेलते और मुंह मीठा करते-कराते नजर आए. देशवासियों ने एक दूसरे को रंगों और भाईचारे के महापर्व होली की शुभकामनाएं दी. मौज-मस्ती और एक-दूसरे को रंग से सरोबार करने का त्योहार होली का खुमार पूरे देश पर छाया रहा. हर ओर रंगों की खुमारी छाई रही.
दरअसल हमारा देश विविधताओं से परिपूर्ण है और इसका उदाहरण इसी बात से मिलता है कि होली का त्योहार देश के सभी राज्यों में अलग-अलग तरीके से मनाया जाता है. कहीं होलियारों की टोलियां रंगों की मस्ती में झूमती दिखी तो कहीं टमाटर से होली खेली गई. अगर अयोध्या में भाईचारे की होली है, तो होली के मौके पर सबसे अलग रंग कान्हा के शहर मथुरा में है जहां भक्त रंगों के साथ-साथ कृष्ण भक्ति के रंग में भी सराबोर हैं.
मथुरा के वृंदावन में बांके बिहारी मंदिर से भी होली खेलने की तस्वीरें सामने आई. लोगों ने खूब हवा में गुलाल उड़ाए. छत्तीसगढ़ के रायपुर में भी लोगों ने जमकर होली खेली. गुजरात के अहमदाबाद में लोगों ने टमाटर की होली खेली.
देश ही नहीं विदेशियों पर भी भारत के रंगों का खुमार चढ़ा रहा. राजस्थान के जोधपुर में विदेशी सैलानियों ने भी खूब गर्मजोशी से होली खेली. मध्य प्रदेश के भोपाल में सड़क पर इकट्ठा होकर लोगों ने होली खेली. असम के गुवाहाटी में भी होली का जश्न धूम-धाम से मनाया गया.
हिमाचल की राजधानी शिमला में भी होली की धूम रही. यहां स्थानीय लोगों के साथ अफगानी छात्रों ने भी होली के रंग में खुद को सराबोर कर लिया. संगम नगरी प्रयागराज में भी लोगों ने जमकर होली खेली. वहीं राजधानी लखनऊ में भी लोगों ने एक दूसरे को रंग लगाया और मस्ती की.
