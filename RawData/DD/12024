मध्यप्रदेश, राजस्थान और उत्तर प्रदेश में भारी बारिश और बाढ़ से हालात गंभीर। बाढ़ के पानी में कई सड़कें बहीं, कई गांव हुए जलमग्न। राहत और बचाव अभियान जारी। 
देश के कई इलाके इस वक्त बारिश से बेहाल है। मौसम विभाग ने उत्‍तर प्रदेश और बिहार में अगले 48 घंटों के दौरान भारी वर्षा की चेतावनी जारी की है। अगले दो दिनों के दौरान खासकर राज्य के पूर्वी भागों में मानसून के फिर से जोर पकड़ने की आशंका है। केन्द्रीय जल आयोग मुताबिक प्रदेश में गंगा, घाघरा, शारदा और केन समेत विभिन्न नदियां उफान पर हैं। गंगा नदी का जलस्तर फर्रुखाबाद और बलिया में लाल चिह्न के पार बना हुआ है। केन नदी बांदा में और शारदा नदी पलियाकलां में खतरे के निशान से ऊपर बह रही हैं। 
मुख्यमंत्री योगी आदित्यनाथ लगातार बाढ़ प्रभावित इलाकों का दौरा कर हालात का जायजा ले रहे हैं और प्रभावितों को ज़रूरी मदद मुहैया कराने के उपायोँ पर नज़र रखे हुए हैं। बिहार में भी भोजपुर जिले में पिछले 24 घंटों के दौरान 16 मिलीमीटर से अधिक वर्षा दर्ज की गई।  इस बीच, मध्‍य प्रदेश के बाणसागर बांध से पानी छोड़े जाने से बिहार की सोन और गंगा नदी में बाढ़ की स्थिति और खराब हो गई है। उत्‍तर प्रदेश में पिछले 24 घंटों के दौरान वर्षा से जुड़ी घटनाओं में आठ लोगों की मौत हो गई। इन सभी बाढ़ प्रभावित इलाकों में राहत और बचाव कार्य जारी है। 
राजस्थान के भी कई जिलों में बारिश का दौर जारी है। अजमेर के पीसांगन में 12 सेंटीमीटर बारिश दर्ज की गई जबकि बारां के मंगरोल में 11 सेमी बारिश हुई। जयपुर और अजमेर शहर में बारिश का दौर जारी है। राजधानी में कल दिन भर बादल छाए रहे और रिमझिम होती रही। मौसम विभाग का कहना है कि राज्य के पूर्वी जिलों में भारी बारिश हो सकती है।
