कोरोना वायरस संक्रमण के बढ़ते मामलों के बीच रविवार को केंद्र सरकार की ओर से देश में लॉकडाउन का चौथा चरण लागू करने का एलान किया गया. यह 18 मई से 31 मई तक लागू रहेगा. गृह मंत्रालय ने इसके लिए दिशा-निर्देश भी जारी कर दिए हैं. कैबिनेट सचिव राजीव गौबा ने रविवार रात 9 बजे सभी राज्‍यों के मुख्य सचिवों के साथ वीडियो कॉन्‍फ्रेंस के जरिए बैठक की. इसमें लॉकडाउन का पालन कराने को लेकर अहम निर्देश दिए गए. 
कैबिनेट सचिव ने केंद्र सरकार द्वारा राज्‍य सरकारों को दिए गए रेड, ऑरेंज और ग्रीन जोन तय करने के अधिकार को लेकर भी चर्चा की. इस दौरान रेड, ऑरेंज और ग्रीन जोन में गतिविधियों और विभिन्‍न कार्यों के संचालन को लेकर बनाई जाने वाली योजना पर विचार-विमर्श हुआ.
कैबिनेट सचिव ने राज्य के अधिकारियों से अनुरोध किया है कि वे प्रवासी श्रमिकों की आवाजाही को सुविधाजनक बनाने के लिए अधिक श्रमिक स्पेशल ट्रेन चलाने में सहयोग करें.
