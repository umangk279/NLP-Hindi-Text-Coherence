नीदरलैंड के यूट्रेक्ट शहर में गोलीबारी की एक घटना में तीन लोगों की मौत हो गयी और कई लोग घायल हो गये। नीदरलैंड के प्रधानमंत्री ने कहा कि गोलीबारी मामले की जांच संभावित आतंकवादी हमले के तौर पर की जायेगी। उन्होंने कहा कि नीदरलैंड ‘‘असहिष्णुता के सामने कभी घुटने नहीं टेकेगा’’। 
नीदरलैंड के यूट्रेक्ट शहर में सोमवार को एक ट्राम में अंधाधुंध गोलीबारी हुई जिसमें तीन लोगों की मौत हो गई है, जबकि कई अन्य घायल हैं। यह जानकारी मीडिया रिपोर्ट से मिली। पुलिस ने ट्वीट कर बताया है कि गोलीबारी की इस घटना में कई लोगों के घायल हुए हैं जिनमें कुछ की हालत गंभीर है। राहत बचाव कार्य शुरू कर दिया गया है और मौके पर कुछ हेलीकॉप्टर तैनात किए गए हैं। यूट्रेक्ट के मेयर ने लोगों को चेतावनी दी है कि हमलावर अब भी पुलिस की पकड़़ से बाहर है, इसलिए वे बाहर निकलने से परहेज करें।
इस बीच डच पुलिस और अर्धसैनिक बलों ने एयरपोर्ट और महत्वपूर्ण रेलवे स्टेशनों पर जांच और सुरक्षा बढ़ा दी है। नीदरलैंड के पड़ोसी देश जर्मनी में भी पुलिस ने सुरक्षा बढ़ा दी है। नीदरलैंड से सटी जर्मनी की सीमा पर भी हमलावर की तलाश की जा रही है। इतना ही नहीं हाइवे और छोटे रास्तों पर भी सुरक्षा बढ़ा दी गई है। यूट्रेक्ट पुलिस ने 37 साल के इस शख्स की फोटो और एडवाइजरी जारी की है जिसमें कहा गया है कि इस शख्स का जन्म तुर्की में हुआ है और इसका यूट्रेक्ट में हुई गोलीबारी से संबंध है।
यूट्रेक्ट पुलिस ने जानकारी दी है कि गोलीबारी की यह घटना स्थानीय समयानुसार सुबह 10:45 बजे हुई। जहां पर फायरिंग हुई, उस इलाके पूरी तरह से घेर लिया गया। पुलिस ने इस घटना को आतंकी हमला मानकर जांच शुरू कर दी है। 
