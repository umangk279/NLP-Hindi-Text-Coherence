रक्षा मंत्री राजनाथ सिंह तीन दिन की रूस यात्रा पर आज सुबह मॉस्‍को के लिए रवाना हो गए। ट्वीट संदेश में श्री सिंह ने कहा कि इस दौरान वे दोनों देशों के बीच रक्षा और सामरिक भागीदारी को और मजबूत बनाने के तौर-तरीकों पर बातचीत करेंगे।  
रक्षा मंत्री ने कहा कि वे बुधवार मॉस्‍को में आयोजित होने वाली विजय दिवस परेड में भाग लेंगे। द्वितीय विश्‍व युद्ध में रूस और मित्र देशों की विजय प्राप्‍त करने की 75वीं वर्षगांठ के अवसर पर विजय परेड आयोजित की जाएगी। रक्षा मंत्री रूस के रक्षा मंत्री के निमंत्रण पर वहां जा रहे हैं।
