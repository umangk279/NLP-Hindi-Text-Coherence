कोविड-19 संक्रमण के मामलों में वृद्धि के बीच मदद के लिए भारत से 88 नर्सों का पहला समूह संयुक्त अरब अमीरात पहुंचा. 
संयुक्त अरब अमीरात के स्वास्थ्य और रोकथाम मंत्रालय ने कहा कि शनिवार को इस महामारी के 624 नए मामले सामने आए हैं, जिससे मामलों की कुल संख्या बढ़कर 17,417 हो गई है.
भारत से भेजी गई नर्स केरल, कर्नाटक और महाराष्ट्र में एस्टर डीएम हेल्थकेयर अस्पतालों से हैं. इन नर्सों को 14 दिन तक पृथक रखे जाने के बाद आवश्यकता के अनुसार विभिन्न अस्पतालों में भेजा जाएगा. नर्सों का यह समूह शनिवार को एक विशेष विमान से दुबई हवाई अड्डे पर पहुंचा.
यूएई में भारतीय राजदूत पवन कपूर ने कहा कि इससे दोनों देशों के बीच लंबे समय से चली आ रही दोस्ती को और मजबूती मिलेगी. उन्होंने कहा, ‘‘भारत और यूएई दिखा रहे हैं कि कैसे एक रणनीतिक साझेदारी को इस महामारी से निपटने के लिए एक मजबूत सहयोग में बदला जा सकता है. जरूरत में दोस्त की मदद करना दोनों देशों के बीच सहयोग का मकसद है.’’
दुबई स्वास्थ्य प्राधिकरण के महानिदेशक हुमैद अल कुतामी ने कहा, “यह पहल दोनों देशों द्वारा साझा किए गए संबंधों की पहचान है और यह सरकार और निजी स्वास्थ्य क्षेत्र के बीच घनिष्ठ सहयोग को दिखाता है.’’
गहन चिकित्सा इकाई में काम करने की विशेषज्ञ इन भारतीय नर्सों ने कहा कि वे इस पहल का हिस्सा बनकर खुश हैं.
