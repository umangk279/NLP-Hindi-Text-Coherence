हमारी युवा पीढ़ी गंगा और भारत जैसे विषय पर गंभीरता से सोचती है। इसका प्रमाण जल शक्ति मंत्रालय के नमामि गंगे विभाग की ऑनलाइन प्रतियोगिता में देखने को मिला है। 
गंगा क्वेस्ट- 2020 में देशभर के 11.50 लाख बच्चों ने बढ़-चढ़कर हिस्सा लिया। जोधपुर के सांसद और केंद्रीय जल शक्ति मंत्री गजेंद्र सिंह शेखावत ने कहा कि नमामि गंगे का मकसद नदी और लोगों के बीच बेहतर सांमजस्य स्थापित करना है। प्रतियोगिता में लाखों बच्चों को गंगा से जोड़ने की सकारात्मक पहल को नई दिशा दी है। भविष्य में इस प्रकार के अन्य कार्यक्रमों का आयोजन कर युवाओं को गंगा के महत्व से परिचित कराया जाएगा। लॉकडाउन के दौरान खाली समय का उपयोग करने के लिए हिंदी और अंग्रेजी में गंगा क्वेस्ट क्विज का आयोजन हुआ था, जिसे गंगा पर काम करने वाली संस्था ट्री क्रेज फाउंडेशन द्वारा संपन्न कराया गया।
इसमें 10 साल से अधिक आयु वर्ग के बच्चों ने हिस्सा लिया। 30 मई तक चली प्रतियोगिता में तीन राउंड हुए। पहले राउंड में गंगा स्वच्छता से जुड़े प्रश्न पूछे गए। दूसरे राउंड में 10 प्रश्न थे। इन सभी का सही जवाब देने पर प्रतियोगी को तीसरे राउंड में प्रवेश मिला। तीसरे और अंतिम राउंड में प्रतिभागियों को गंगा, जलीय जीवों और वनस्पतियों, करंट अफेयर्स, भौगोलिक, प्रसिद्ध स्थानों और व्यक्तित्वों, शासन, सामाजिक-आर्थिक और आजीविका और प्रदूषण/जल के ऐतिहासिक और सांस्कृतिक महत्व के दो चयनित क्षेत्रों पर दस सवालों का सामना करना पड़ा।
गंगा और भारत जैसे विषयों पर 22 अप्रैल से 30 मई के बीच इस प्रतियोगिता का आयोजन हुआ था। इसमें उत्तर प्रदेश, दिल्ली, कर्नाटक और महाराष्ट्र के 12 बच्चों ने बाजी मारी, जिन्हें शुक्रवार को शेखावत और नमामि गंगे के महानिदेशक राजीव रंजन ने पुरस्कृत किया। सबसे तेज़ और सही उत्तर देने वाले प्रतिभागियों को टैबलेट और टॉपर्स.कॉम का सब्सक्रिप्शन दिया गया है।
प्रतियोगिता में कक्षा 12वीं तक 4 श्रेणियां बनाई गई थी। सभी 4 श्रेणियों में शीर्ष तीन विजेताओं को 1 वर्ष के लिए टैबलेट और टॉपर एडवांस्ड पैक की सदस्यता मिली। प्रत्येक श्रेणी में शीर्ष 20 विजेताओं को 6 महीने के लिए नॉलेज किट और टॉपर एडवांस्ड पैक की सदस्यता मिली। 
'विशाल बैरिस्टो की रिपोर्ट'
