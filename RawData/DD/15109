पंजाब नैशनल बैंक में हुए घोटाले के आरोपियों पर शिकंजा कसता जा रहा है। नीरव मोदी और मेहुल चोकसी के तमाम ठिकानों पर शुक्रवार को भी सीबीआई की छापेमारी जारी रही। इन दोनों के पासपोर्ट विदेश मंत्रालय ने चार सप्ताह के लिए सस्पेंड कर दिए हैं। इंटरपोल को भी अलर्ट कर दिया गया है।  इसबीच सीबीआई ने बैंक के पूर्व डेप्युटी मैनेजर गोकुलनाथ शेट्टी सहित तीन लोगों को गिरफ्तार कर लिया है। इन सभी को आज मुंबई स्थित स्पेशल सीबीआई कोर्ट में पेश किया जाएगा। उधर ईडी की रांची, धनबाद और बोकारो में गीतांजलि जेम्स स्टोर पर छापेमारी चल रही है। 
विदेश मंत्रालय ने दोनों से एक हफ्ते में जवाब मांगा है कि क्यों न आपका पासपोर्ट रद्द कर दिया जाए।दूसरी तरफ, सीबीआई शुक्रवार को पीएनबी के पूर्व अधिकारी गोकुलनाथ शेट्टी के घर जांच के लिए पहुंची। सीबीआई ने गीतांजलि ग्रुप के शोरूम्स पर छापेमारी भी शुरू कर दी है। पंजाब नैशनल बैंक ने भी अपने 18 कर्मचारियों को सस्पेंड कर दिया है। सीबीआई ने पीएनबी की शिकायत के आधार पर मेहुल चौकी के गीतांजलि ग्रुप के खिलाफ भी केस दर्ज कर लिया है। पीएनबी ने 13 फरवरी को गीतांजलि ग्रुप के खिलाफ शिकायत की थी।
 
करीब 11300 करोड़ रुपये के इस घोटाले के आरोपी नीरव मोदी, उनकी पत्नी अमी मोदी, भाई निशाल मोदी और गीतांजलि के प्रमोटर मेहुल चौकसी को पकड़ने के लिए इंटरपोल को भी अलर्ट कर दिया गया है। इन चारों आरोपियों कि खिलाफ इंटरपोल डिफ्यूजन नोटिस जारी कर दिया गया है। नीरव मोदी और मेहुल चौकसी को एक सप्ताह के भीतर रिपोर्ट करने का आदेश जारी किया गया है। अगर निर्धारित समय में दोनों उपस्थित नहीं होंगे विदेश मंत्रालय उनका पासपोर्ट रद्द भी कर सकता है। 
