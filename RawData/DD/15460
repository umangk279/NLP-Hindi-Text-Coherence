2017 की यूएस ओपन चैम्पियन अमेरिका की स्लोन स्टीफेंस साल के पहले ग्रैंड स्लैम ऑस्ट्रेलियन ओपन के पहले दौर में हार कर बाहर हो गई हैं. प्रतियोगिता के पहले मुक़ाबले में चीन की शुआई झांग ने स्टीफएंस को हराने में सफलता पाई. 
चीनी खिलाड़ी ने पहला सेट हारने के बाद वापसी की और अगले दोनों सेट जीत कर मुक़ाबले को 4-6, 7-6, 6-2 से अपने नाम कर दूसरे दौर मे प्रवेश किया.
महिला वर्ग में ही एक और बड़ा उलटफेर प्रतियोगिता के पहले ही दिन देखने को मिला. 5वीं वरीयता प्राप्त अमेरिका की वीनस विलियम्स को भी पहले दौर में हार का सामना करना पड़ा. वीनस को स्विट्ज़रलैण्ड की बेलिंडा बेनसिच ने सीधे सेटों में 6-3, 7-5 से शिकस्त दी.
फ्रेंच ओपन चैम्पियन येलेना ओस्टापेंको ने ऑस्ट्रेलियन ओपन में आसान जीत के साथ शुरुआत की है. ओस्टापेंको ने पहले दौर के मुक़ाबले में 2010 की फ्रेंच ओपन चैम्पियन इटली की फ्रांसिस्का शियावोने को 6-1, 6-4 से शिकस्त दी.
