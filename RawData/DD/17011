'मन की बात' के 36वें संस्करण में प्रधानमंत्री नरेंद्र मोदी ने देशवासियों से साझा किए अपने विचार। प्रधानमंमत्री के वक्तव्य का मूल पाठ: 
 मन की बात’ (36वीं कड़ी)
मेरे प्यारे देशवासियो, आप सबको नमस्कार। आकाशवाणी के माध्यम से ‘मन की बात’ करते-करते तीन वर्ष पूरे हो गए हैं। आज ये 36वां संस्करण है। ‘मन की बात’ एक प्रकार से भारत की जो सकारात्मक शक्ति है, देश के कोने-कोने में जो भावनाएँ भरी पड़ी हैं, इच्छाएं हैं, अपेक्षाएं हैं, कहीं-कहीं शिकायत भी है- एक जन-मन में जो भाव उमड़ते रहते हैं ‘मन की बात’ ने उन सब भावों से मुझे जुड़ने का एक बड़ा अद्भुत अवसर दिया और मैंने कभी ये नहीं कहा है कि मेरे मन की बात है। ये ‘मन की बात’ देशवासियों के मन से जुड़ी हैं, उनके भाव से जुड़ी हैं, उनकी आशा-अपेक्षाओं से जुड़ी हुई हैं। और जब ‘मन की बात’ में बातें मैं बताता हूँ तो उसे देश के हर कोने से जो लोग मुझे अपनी बातें भेजते हैं, आपको तो शायद मैं बहुत कम कह पाता हूँ लेकिन मुझे तो भरपूर खज़ाना मिल जाता है। चाहे ई-मेल पर हो, टेलीफोन पर हो, मायगॉव पर हो, नरेंद्रमोदी एप्प पर हो, इतनी बातें मेरे तक पहुँचती हैं। अधिकतम तो मुझे प्रेरणा देने वाली होती हैं। बहुत सारी, सरकार में सुधार के लिए होती हैं। कहीं व्यक्तिगत शिकायत भी होती हैं तो कहीं सामूहिक समस्या पर ध्यान आकर्षित किया जाता है। और मैं तो महीने में एक बार आधा घंटा आपका लेता हूं, लेकिन लोग, तीसों दिन ‘मन की बात’ के ऊपर अपनी बातें पहुंचाते हैं और उसका  परिणाम ये आया है कि सरकार में भी संवेदनशीलता, समाज के दूर-सुदूर कैसी-कैसी शक्तियां पड़ी हैं, उस पर उसका ध्यान जाना, ये सहज अनुभव आ रहा है और इसलिए ‘मन की बात’ की तीन साल की ये यात्रा देशवासियों की, भावनाओं की, अनुभूति की एक यात्रा है। शायद इतने कम समय में देश के सामान्य मानव के भावों को जानने-समझने का जो मुझे अवसर मिला है और इसके लिए मैं देशवासियों का बहुत आभारी हूं। ‘मन की बात’ में मैंने हमेशा आचार्य विनोबा भावे की उस बात को याद रखा है। आचार्य विनोबा भावे हमेशा कहते थे ‘अ-सरकारी, असरकारी’। मैंने भी ‘मन की बात’ को, इस देश के जन को केंद्र में रखने का प्रयास किया है। राजनीति के रंग से उसको दूर रखा है। तत्कालीन, जो गर्मी होती है, आक्रोश होता है, उसमें भी बह जाने के बजाय, एक स्थिर मन से, आपके साथ जुड़े रहने का प्रयास किया है। मैं ज़रूर मानता हूँ, अब तीन साल के बाद सोशल साइंटिस्ट, यूनिवर्सिटिज, रिसर्च स्कॉलर्स, मीडिया एक्सपर्ट ज़रूर इसका एनालेसिस करेंगे। प्लस- मिनट हर चीज़ को उजागर करेंगे। और मुझे विश्वास है कि ये विचार-विमर्श भविष्य ‘मन की बात’ के लिए भी अधिक उपयोगी होगा, उसमें एक नयी चेतना, नयी ऊर्जा मिलेगी। और मैंने जब एक बार ‘मन की बात’ में कही थी कि हमें भोजन करते समय चिंता करनी चाहिये कि जितनी ज़रूरत है उतना ही लें, हम उसको बर्बाद न करें। लेकिन उसके बाद मैंने देखा कि देश के हर कोने से मुझे इतनी चिट्ठियाँ आयी, अनेक सामाजिक संगठन, अनेक नवयुवक पहले से ही इस काम को कर रहे हैं। जो अन्न थाली में छोड़ दिया जाता है उसको इकट्ठा करके, उसका सदुपयोग कैसे हो इसमें काम करने वाले इतने लोग मेरे इतने ध्यान में आये, मेरे मन को इतना बड़ा संतोष हुआ, इतना आनंद हुआ।
पिछले दिनों मैं भारत सरकार के टूरिज्म डिपार्टमेंट के साथ बैठा था। मैंने जब टूर पर जाने वाले लोगों से कहा था कि आप इनक्रेडिबल इंडिया पर, जहाँ भी जाएँ वहाँ की फोटो भेजिये। लाखों तस्वीरें, भारत के हर कोने की, एक प्रकार से टूरिज्म क्षेत्र में काम करने वालों की एक बहुत बड़ी अमानत बन गयी। छोटी-सी घटना कितना बड़ा आन्दोलन खड़ा कर देती है, ये ‘मन की बात’ में मैंने अनुभव किया है। आज मन कर गया, क्योंकि जब सोच रहा था तीन साल हो गये, तो पिछले तीन साल की कई घटनायें मेरे मन-मंदिर में छा गयीं। देश सही दिशा में जाने के लिए हर पल अग्रसर है। देश का हर नागरिक दूसरे की भलाई के लिए, समाज की अच्छाई के लिए, देश की प्रगति के लिए, कुछ-न-कुछ करना चाहता है ये मेरे तीन साल के ‘मन की बात’ के अभियान में, मैंने देशवासियों से जाना है, समझा है, सीखा है। किसी भी देश के लिए ये सबसे बड़ी पूँजी होती है, एक बहुत बड़ी ताक़त होती है। मैं ह्रदय से देशवासियों को नमन करता हूँ ।                
मैंने एक बार ‘मन की बात’ में खादी के विषय में चर्चा की थी। और खादी एक वस्त्र नहीं, एक विचार है। और मैंने देखा कि इन दिनों खादी के प्रति काफ़ी रुचि बढ़ी है और मैंने स्वाभाविक रूप से कहा था कि मैं कोई खादीधारी बनने के लिए नहीं कह रहा हूँ लेकिन भाँति-भाँति के फैब्रिक होते हैं तो एक खादी क्यों न हो? घर में चादर हो, रूमाल हो, कर्टेन हो। अनुभव ये आया है कि युवा-पीढ़ी में खादी का आकर्षण बढ़ गया है। खादी की बिक्री बढ़ी है और उसके कारण ग़रीब के घर में सीधा-सीधा रोज़गारी का संबंध जुड़ गया है। 2 अक्टूबर से खादी में डिस्काउंट दिया जाता है, काफ़ी छूट-रियायत मिलती है। मैं फिर एक बार आग्रह करूंगा, खादी का जो अभियान चला है उसको हम और आगे चलायें, और बढ़ायें। खादी खरीद करके ग़रीब के घर में दिवाली का दीया जलायें, इस भाव को लेकर के हम काम करें । हमारे देश के ग़रीब को इस कार्य से एक ताक़त मिलेगी और हमें करना चाहिए। और इस खादी के प्रति रुचि बढ़ने के कारण खादी क्षेत्र में काम करने वालो में, भारत सरकार में खादी से संबंधित लोगों में एक नये तरीक़े से सोचने का उत्साह भी बढ़ा है। नई टेक्नोलॉजी कैसे लाएं, उत्पादन क्षमता कैसे बढ़ाएँ, सोलर-हथकरघे कैसे ले आएं? पुरानी जो विरासत थी जो बिलकुल ही 20-20, 25-25, 30-30 साल से बंद पड़ी थीं उसको पुनर्जीवित कैसे किया जाए ।
	मेरे प्यारे देशवासियो, एक इन्सान के नाते बहुत-सी चीजें मुझे भी छू जाती हैं । मेरे दिल को आंदोलित कर जाती हैं । मेरे मन पर गहरा प्रभाव छोड़ जाती हैं । आख़िर मैं भी तो आप ही की तरह एक इन्सान हूँ । पिछले दिनों एक घटना है जो शायद आपके भी ध्यान में आयी होगी - महिला-शक्ति और देशभक्ति की अनूठी मिसाल हम देशवासियों ने देखी है ।  इंडियन आर्मी को लेफ्टिनेंट स्वाति और निधि के रूप में दो वीरांगनाएँ मिली हैं और वे असामान्य वीरांगनाएँ है । असामान्य इसलिए हैं कि स्वाति और निधि माँ-भारती की सेवा करते-करते उनके पति शहीद हो गए थे । हम कल्पना कर सकते हैं कि इस छोटी आयु में जब संसार उजड़ जाये तो मन:स्थिति कैसे होगी ? लेकिन शहीद कर्नल संतोष महादिक की पत्नी स्वाति महादिक इस कठिन परिस्थितियों का मुक़ाबला करते हुए उसने मन में ठान ली । और वे  भारत की सेना में भर्ती हो गयीं। 11 महीने  तक उसने कड़ी मेहनत करके प्रशिक्षण हासिल किया  और अपने पति के सपनों को पूरा करने के लिए उसने अपनी ज़िन्दगी झोंक दी ।  उसी प्रकार से निधि दुबे, उनके पति मुकेश दुबे सेना में नायक का काम करते थे और मातृ-भूमि के लिए शहीद हो गए तो उनकी पत्नी निधि ने मन में ठान ली और वे भी सेना में भर्ती हो गयीं । हर देशवासी को हमारी इस मातृ-शक्ति पर, हमारी इन वीरांगनाओं के प्रति आदर होना बहुत स्वाभाविक है । मैं इन दोनों बहनों को हृदय से बहुत-बहुत बधाई देता हूँ । उन्होंने देश के कोटि-कोटि जनों के लिए एक नयी प्रेरणा, एक नयी चेतना जगायी है । उन दोनों बहनों को बहुत-बहुत बधाई ।
