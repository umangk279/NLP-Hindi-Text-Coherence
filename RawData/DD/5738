आस्ट्रेलिया ने इंग्लैंड को पहली पारी में 67 रन पर ढेर करके तीसरे टेस्ट क्रिकेट मैच के दूसरे दिन शुक्रवार को यहां अपनी कुल बढ़त 194 रन पर पहुंचाकर एशेज बरकरार रखने की तरफ मजबूत कदम बढ़ाये। 
पहली पारी में 112 रन की बढ़त हासिल करने वाले आस्ट्रेलिया ने दूसरे दिन चाय के विश्राम तक अपनी दूसरी पारी में तीन विकेट पर 82 रन बनाये हैं। चायकाल के समय मार्नस लाबुशेन 13 और ट्रेविस हेड 17 रन पर खेल रहे थे।
इंग्लैंड ने 1904 के बाद आस्ट्रेलिया के खिलाफ दूसरा न्यूनतम स्कोर बनाया। इस बीच वह 1948 में 52 रन पर आउट हुआ था। यह टेस्ट इतिहास में उसका 12वां न्यूनतम स्कोर है। यह 2018 से लेकर अब तक चौथा अवसर है जबकि इंग्लैंड की टीम 100 रन से कम पर आउट हुई।
इंग्लैंड की तरफ से केवल जो डेनली (12) ही दोहरे अंक में पहुंचे। यह किसी टेस्ट पारी में सबसे न्यूनतम उच्चतम स्कोर है।
तेज गेंदबाज जोश हेजलवुड ने इंग्लैंड को सर्वाधिक नुकसान पहुंचाया। उन्होंने 30 रन देकर पांच विकेट लिये जबकि पैट कमिन्स ने 23 रन देकर तीन और जेम्स पैटिनसन ने नौ रन देकर दो विकेट लिये।
जैसन राय (नौ) फिर से सस्ते में आउट हो गये जबकि जो रूट लगातार दूसरी पारी में खाता नहीं खोल पाये जबकि बेन स्टोक्स ने बाहर जाती गेंद को छेड़कर अपनी विकेट इनाम में दिया। लंच तक इंग्लैंड का स्कोर छह विकेट पर 54 रन था। उसने दूसरे सत्र में 23 गेंद के अंदर बाकी बचे चार विकेट गंवा दिये।
पहली पारी में 179 रन बनाने वाले आस्ट्रेलिया ने अपनी दूसरी पारी में आठवी गेंद पर डेविड वार्नर (शून्य) का विकेट गंवा दिया। उन्हें स्टुअर्ट ब्राड ने पगबाधा आउट किया। वार्नर ने रिव्यू का सहारा लिया लेकिन अंपायर का फैसला ही सही करार दिया गया।
स्पिनर जैक लीच ने पहली पारी में गेंदबाजी नहीं की थी लेकिन दूसरी पारी में उन्होंने अपनी पहली गेंद पर मार्कस हैरिस (19) को बोल्ड किया। उस्मान ख्वाजा (23) आउट होने वाले तीसरे बल्लेबाज थे। उन्होंने क्रिस वोक्स की गेंद पर दूसरी स्लिप में रॉय को कैच दिया। 
