प्रधानमंत्री ने भारत और आसियान देशों के साथ मैत्री संबंधो के विभिन्न आयामों पर एक op-ed लेख लिखा है। इस लेख में उन्होने आसियान-भारत के संबंधो और गणतंत्र दिवस पर आसियान देशों के राष्ट्राध्यक्षों की मौजूदगी को मील का पत्थर बताया। इस गणतंत्र दिवस के मौके पर सभी आसियान देशों के 27 अखबारों में 10 भाषाओं में प्रधानमंत्री नरेंद्र मोदी का लेख प्रकाशित किया गया है। इस लेख में प्रधानमंत्री लिखते हैं कि यह कोई सामान्य घटना नहीं है। यह भारत और आसियान की साझेदारी और मज़बूत बनाने वाली उनके 190 करोड़ लोगों की उम्मीदों से भरी यात्रा में ऐतिहासिक मील का पत्थर है। 
प्रधानमंत्री ने आगे लिखा कि 
भारत ने दो दशक पहले ही वैश्विक ताने बाने में हो रहे बदलावों के लिए अपने द्वार खोले थे और सहज प्रवृति वश उसने पूरब का रुख किया। पीएम ने लिखा की यह दृष्टिकोण आकार से परे सभी देशों की संप्रभुता में विश्वास करता है
भारत अपने 10 पूर्वी पड़ोसी देशों के साथ एक दृष्टिकोण साझा करता है
अपने लेख में आगे प्रधानमंत्री ने सभी दस आसियान देशों के साथ भारत के द्विपक्षीय संबंधो की दिशा में हुई तरक्की के बारे में लिखा है। प्रधानमंत्री ने लिखा 70 साल का भारत अपनी युवा ऊर्जा और महत्वकांक्षा के साथ आगे बढ़ रहा है। उन्होंने उम्मीद जतायी कि  हमारे पड़ोसी और मित्र आसियान देश न्यू इंडिया का जरूरी हिस्सा बनेंगे।
प्रधानमंत्री ने मौजूदा वक्त में बदलते वैश्विक चुनौतियों और उपलब्धियों को भारत और आसियान के लिए मज़बूत साझेदारी के लिए सटीक और सही वक्त बताया। प्रधानमत्री ने कहा कि आसियान-भारत की साझेदारी दोनों क्षेत्रों में महत्वपूर्ण भूमिका निभाएगी।  
