प्रस्ताव का अनुमोदन करते हुए राष्ट्रीय स्वयं सेवक संघ के  सर संघचालक मोहन भागवत ने कहा कि जल्द से जल्द रामजन्मभूमि पर ही भव्य राम मंदिर का निर्माण होगा 
प्रयागराज में विश्व हिन्दू परिषद द्वारा आयोजित धर्म संसद अधिवेशन का दूसरा दिन राममय रहा। सत्र में राम जन्म भूमि पर भव्य राम मंदिर निर्माण से संबंधित प्रस्ताव स्वामी अखिलेश्वरानंद जी महाराज द्वारा रखा गया। प्रस्ताव में कहा गया कि भव्य राम मंदिर के निर्माण तक हिन्दू न चैन से बैठेंगे न ही किसी को बैठने देगें।
श्रीराम जन्मभूमि प्रस्ताव में कहा गया कि साल 2001 से सुप्रीम कोर्ट में लंबित मुकद्दमे की प्रतिदिन सुनवाई कर दो-तीन महीने में निर्णय दिया जाए साथ ही धर्म संसद अधिवेशन में स्पष्ट शब्दों में चेतावनी देते हुए कहा कि  कि विरोधी तत्व, श्रीराम जन्मभूमि मंदिर निर्माण में बाधा पैदा न करें। इस अधिवेशन में आगे कहा कि केंद्र सरकार से संत समाज को अपेक्षाएं है। गैर विववादित भूमि वापसी की हमारी कार्यवाही कर इन्होंने अपनी प्रतिबद्धता स्पष्ट कर दी है। हमें विश्वास है कि वे राम मंदिर सहित हिन्दू गौरव व राष्ट्रीय हित से जुड़े अन्य मुद्दों के समाधान की दिशा में सार्थक क़दम अवश्य उठाएंगे। धर्म संसद जिसमें कई संतो ने अपने विचार रखे। सभी संतो ने एक स्वर में श्रीराम जन्मभूमि पर भव्य राम मंदिर निर्माण का आह्वान किया और प्रस्ताव के अनुमोदन में अपने विचार रखे। संत समाज ने केंद्र सरकार द्वारा गैर विवादित ज़मीन पर सुप्रीम कोर्ट में सरकार की पहल की मुक्त कंठ से प्रशंसा की और ये विश्वास जताया नरेंद्र मोदी सरकार के द्वारा ही मंदिर निर्माण का मार्ग प्रशस्त होगा।
राम जन्मभूमि न्यास के अध्यक्ष  महंत नृत्यगोपालदास जी ने कहा कि ये समय की मांग है और आम जन की कामना है की श्रीराम जन्मभूमि पर जल्दी से जल्दी भव्य राम मंदिर का निर्माण हो। प्रस्ताव का अनुमोदन करते हुए राष्ट्रीय स्वयं सेवक संघ के  सर संघचालक मोहन भागवत ने कहा कि जल्दी से जल्दी  रामजन्मभूमि  पर ही भव्य राम मंदिर का निर्माण होगा। विश्व हिन्दू परिषद और संत समाज भले ही राम मंदिर निर्माण के लिए तत्काल कोई आंदोलन नही चलाएगी, लेकिन मंदिर निर्माण को लेकर जनजागरण अभियान जारी रहेगा।
