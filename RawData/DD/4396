भारत ने इंदौर टेस्ट में बांग्लादेश को पारी और 130 रन से हरा दिया है. इसी के साथ टीम ने दो टेस्ट मैचों की सीरीज में 1-0 की बढ़त बना ली है. भारतीय टीम की यह लगातार छठी जीत है. 
मैच में टॉस जीतकर पहले बल्लेबाजी करते हुए बांग्लादेश की टीम पहली पारी में 150 रनों पर ढेर हो गई. भारत ने तीसरे दिन अपनी पहली पारी 6 विकेट पर 493 रन बनाकर घोषित कर दी थी. इस तरह भारत ने पहली पारी के आधार पर 343 रन की बढ़त ले ली थी.
जवाब में दूसरी पारी में बांग्लादेश की शुरुआत अच्छी नहीं रही. इमरुल कायस को 6 रन पर बोल्ड करके उमेश यादव ने टीम को पहली सफलता दिलाई. वहीं दूसरे सलामी बल्लेबाज शदमान इस्लाम को 6 रन  के निजी स्कोर पर इशांत शर्मा ने बोल्ड किया.
मोमिनुल हक 7 रन बनाकर शमी की गेंद पर पवेलियन लौटे. मिथुन भी कुछ खास नहीं कर सके और 18 रन बनाकर शमी का दूसरा शिकार बने. महमूदुल्लाह 15 रन बनाकर आउट हुए. लिटन दास को 35 रन पर आर अश्विन ने आउट किया.
हसन मिराज़ ने 38 रन का योगदान दिया, वहीं तैजुल इस्लाम ने 6 रन बनाए. मुशफिकुर रहीम ने 64 रन की पारी खेली. इबादत हुसैन के 1 रन पर आउट होते ही बांग्लादेश की पारी 213 रन पर सिमट गई और भारतीय टीम ने मुक़ाबला पारी और 130 रन से जीत लिया.
दो टेस्ट मैचों की सीरीज़ में भारत 1-0 से आगे हो गया है.
