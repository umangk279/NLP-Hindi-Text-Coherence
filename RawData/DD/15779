संसद का शीतकालीन सत्र जारी है लेकिन जो कांग्रेस पहले इस सत्र की तारीखों की ज़ोरदार तरीके से मांग कर रही थी, वही अब दोनों सदनों में उन मुद्दों पर बाधा उत्पन्न कर रही है, जिनसे संसद का सरोकार नहीं है. बुधवार को एक बार फिर यही हुआ. हालांकि लोकसभा में काम हुआ लेकिन राज्यसभा स्थगित हो गई, जहां जनहित से जुड़े कई अहम बिल लटके हुए हैं. 
संसद की कार्यवाही बुधवार को जब शुरू हुई तो दोनों सदनों में कामकाज की उम्मीद थी लेकिन कार्यवाही शुरू होते ही दोनों सदनों में हंगामा हुआ. बार-बार हंगामे के चलते राज्यसभा तो दिन भर के लिए स्थगित हो गयी लेकिन लोकसभा में दोपहर बाद काम हुआ और दो ज़रूरी बिल पास हुए.  
राज्यसभा में कार्यवाही शुरू होते ही कांग्रेस की ओर से हंगामा शुरू हो गया. कांग्रेस सदस्य पूर्व प्रधानमंत्री मनमोहन सिंह के बारे में पीएम नरेंद्र मोदी की कथित टिप्पणी को लेकर हंगामा कर रहे थे. राज्यसभा में कांग्रेस सदस्यों की नारेबाजी पर सभापति एम वेंकैया नायडू ने कहा कि यह बयान सदन से बाहर दिया गया है इसलिए सदन में हंगामा करने का औचित्य नहीं है.  
कांग्रेस सदस्यों के बार-बार हंगामे के कारण राज्यसभा की कार्यवाही दो बार के स्थगन के बाद दोपहर दो बजकर 10 मिनट पर दिन भर के लिए स्थगित हो गई.
उधर लोकसभा में कांग्रेस सदस्यों के हंगामे के कारण प्रश्नकाल नहीं चला और शून्यकाल में भी 20 मिनट ही कार्यवाही चल सकी. हंगामे के दौरान ही सत्ता पक्ष और विपक्ष के कुछ सदस्यों में तकरार भी हुई.
लोकसभा की कार्यवाही दो बार स्थगित होने के बाद जब दो बजे फिर शुरू हुई तो कांग्रेस के सदस्यों ने फिर से हंगामा करना आरंभ कर दिया. इस बीच सदन में स्थावर संपत्ति अधिग्रहण एवं अर्जन संशोधन विधेयक पर चर्चा को आगे बढ़ाया गया जिस पर कांग्रेस के सदस्यों ने सदन से वाकआउट किया. बाद में सदन में स्थावर संपत्ति अधिग्रहण एवं अर्जन संशोधन विधेयक  को पास कर दिया गया. लोकसभा ने चर्चा के बाद भारतीय वन (संशोधन) विधेयक को भी पास कर दिया.
वैसे कामकाज के लिहाज से बात करें तो शीतकालीन सत्र में अब तक चार दिन में से मात्र एक दिन ही कार्यवाही सुचारु तरीके से चली है और शेष तीन दिन कोई ज्यादा कामकाज नहीं हो सका है. सत्र के दौरान जो अहम विधेयक सरकार के एजेंडे में हैं उनमें:
तीन तलाक पर लगी रोक को कानूनी जामा पहनाने से संबंधी मुस्लिम महिला शादी के संरक्षण का अधिकार विधेयक,  राष्ट्रीय पिछड़ा वर्ग आयोग को संवैधानिक मान्यता से जुड़ा विधेयक,  वस्तु एवं सेवा कर (मुआवजा) विधेयक 2017, इन्सालवेंसी एंड बैंकरप्सी कोड संशोधन विधेयक, उपभोक्ता संरक्षण विधेयक, बैंकों, बीमा कंपनियों और वित्तीय संस्थानों के डूबे हुए पैसों के सुचारु निवारण के लिए तैयार विधेयक फाइनेंसियल रिजोल्यूशन एंड डिपोजिट इंश्योरेंस (एफआरडीआई), नागरिकता संशोधन विधेयक 2016, मोटर वाहन संशोधन विधेयक 2016, ट्रांसजेंडर व्यक्ति अधिकार संरक्षण विधेयक और सेरोगेसी नियमन विधेयक शामिल हैं.
संसद के कामकाज में बाधा डालने पर बीजेपी ने भी कांग्रेस और राहुल गांधी पर पलटवार किया है. पार्टी का कहना है कि अगर पूर्व पीएम मनमोहन सिंह को किसी ने अपमानित किया था तो वो राहुल गांधी थे, जिन्होंने उनके द्वारा लाए गए अध्यादेश को सबके सामने फाड़ दिया था.
हंगामे के चलते सरकार के काम लटक रहे हैं. चूंकि सत्र छोटा है और कामकाज ज्यादा हैं इसलिए हंगामे के चलते जनता के हित से जुड़े बिल अटक रहे हैं.
