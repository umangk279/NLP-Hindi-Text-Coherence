प्रधानमंत्री नरेंद्र मोदी ने अहमदाबाद एअरपोर्ट पर इजराईली प्रधानमंत्री बेंजामिन नेतन्याहू का स्वागत किया, एअरपोर्ट से साबरमती आश्र्म तक दोनों ने शानदार रोड शो भीव किया, बाद में दोनों नेता अहमदाबाद में धोलेरा गांव में आइ-क्रिएट केन्द्र का उद्घाटन भी किया। 
भारत की 6 दिवसीय यात्रा के चौथे दिन आज इज़रायल के प्रधानमंत्री बेंयामिन नेतन्याहू और प्रधानमंत्री नरेन्द्र मोदी अहमदाबाद पहुंचे। इज़रायल के प्रधानमंत्री बेंयामिन नेतन्याहू का अहमदाबाद पहुंचने पर सांस्कृतिक कार्यक्रमों के साथ भव्य स्वागत किया गया। प्रधानमंत्री नरेंद्र मोदी ने हवाई अड्डा पहुंचकर खुद पीएम नेतन्याहू की आगवानी की।
बाद में दोनों प्रधानमंत्रियों ने अहमदाबाद हवाई अड्डे से साबरमती तक रोड शो किया। इस दौरान पूरे रास्ते में लोगों ने उनका भव्य स्वागत किया। रास्ते के दोनों ओर बड़ी संख्या में लोगों ने अपने हाथों में भारत और इजराइल के झंडे लेकर दोनो प्रधानमंत्रियों का अभिवादन किया।
रोड शो के बाद दोनों प्रधानमंत्री साबरमती आश्रम पहुंचे। अश्रम में प्रधानमंत्री नेतन्याहू ने स्वदेशी का प्रतीक चरखा चलाया। साथ ही परम्परागत पतंग को भी उड़ाया। दोनों नेताओ ने अहमदाबाद के धोलेरा गांव में आइ-क्रिएट केन्द्र का उद्घाटन किया। 'आई क्रिएट' को प्रधानमंत्री मोदी के राज्य के मुख्यमंत्री रहने के दौरान शुरु किया गया था। यह संस्थान उभरते उद्यमियों को परामर्श देता है और स्टार्ट अप शुरू करने के लिए उनका मार्गदर्शन करता है।
