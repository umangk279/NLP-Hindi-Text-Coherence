तीन देशों की अपनी यात्रा के अंतिम चरण में उपराष्ट्रपति एम. वेंकैया नायडू आज रोमानिया के राष्ट्रपति के साथ प्रतिनिधिमंडल स्तर की वार्ता करेंगे। उपराष्ट्रपति भारत और रोमानिया व्यापार मंच की बैठक में भी हिस्सा लेंगे। इससे पहले बुखारेस्ट पहुंचने पर उपराष्ट्रपति का रोमानियाई उपप्रधानमंत्री एना बिरचैल ने गर्मजोशी से स्वागत किया। 
उपराष्ट्रपति एम वेंकैया नायडू तीन यूरोपीय देशों की यात्रा के अंतिम चरण में कल शाम रोमानिया की राजधानी बुखारेस्ट पहुंचे। श्री नायडू रोमानिया की संसद के अध्यक्ष कैलिन पोपेस्क्यू टारिसिएनू के साथ शिष्टमंडल स्तर की बातचीत करेंगे। वे  दोनों देशों के बीच सहमति पत्रों पर हस्ताक्षर होने के दौरान मौजूद रहेंगे। हमारे संवाददाता ने बताया है कि श्री वेंकैया नायडू रोमानिया के राष्ट्रपति, प्रधानमंत्री और चेंबर ऑफ डिप्टीज के अध्यक्ष के साथ भी बातचीत करेंगे।
उपराष्ट्रपति रोमानिया के संसद भवन भी जाएंगे और वहां सीनेट के सदस्यों को संबोधित करेंगे। श्री नायडू का इंडिया-रोमानिया बिजनेस फोरम को संबोधित करने का भी कार्यक्रम है। अपनी यात्रा के अंतिम दिन वे रोमानिया में भारतीय प्रवासियों से संवाद करेंगे। उपराष्ट्रपति की यह यात्रा ऐसे समय हो रही है जब दोनों देश अपने कूटनीतिक संबंधों की स्थापना के 70 साल पूरे कर रहे हैं। यह यात्रा दोनों देशों के बीच द्विपक्षीय, आर्थिक, व्यापारिक तथा राजनीतिक संबंधों को और मजबूती देने का एक बेहतरीन अवसर है।
