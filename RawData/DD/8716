एडीलेट में आज भारत और ऑस्ट्रेलिया के बीच खेला जाएगा दूसरा वनडे क्रिकेट मैच, सीरीज़ में बराबरी करने के इरादे से उतरेगी टीम इंडिया 
भारत और ऑस्ट्रलिया के बीच खेली जा रही वनडे सीरीज़ का दूसरा मैच आज एडीलेड में खेला जाएगा। ऑस्ट्रेलिया ने पहले मैच में सबको चौंकाते हुए भारत को 34 रन से हरा दिया था। जीत के रथ पर सवार भारतीय क्रिकेट टीम को ऑस्ट्रेलिया ने पहले ही वनडे में हराकर बड़ा झटका दे दिया। इस वनडे सीरीज़ से पहले भारत ने वेस्टइंडीज़ के खिलाफ वनडे सीरीज़ 3-1 से जीती थी। सिडनी वनडे में पहले हाफ तक भारतीय टीम जोश में दिखी लेकिन बल्लेबाज़ी में तीन ओवर में तीन विकेट गंवाकर बेहद खराब शुरुआत के बाद टीम ट्रैक से उतर गई। एशिया कप से अच्छी फॉर्म में चल रहे रोहित शर्मा और भरोसेमंद एम एस धोनी ने पारी को संभाला लेकिन धोनी के आउट होने के बाद हालत एक बार फिर खराब हो गई और यही मैच का टर्निंग पाइंट साबित हुआ। टीम उम्मीद करेगी कि पिछले मैच में फ्लॉप रहे शिखर धवन और विराट कोहली इस बार टीम के लिए रन बनाएं।   
टीम में कुछ बदलाव भी देखने को मिल सकते हैं और हो सकता है कि केदार जाधव टीम में बैलेंस लाने के लिए दिनेश कार्तिक की जगह आएं। गेंदबाज़ी में खलील अहमद काफी मंहगे रहे थे और उन्हें कोई विकेट भी नहीं मिला था। टीम को रविन्द्र जड़ेजा से भी बेहतर ऑलराउंड प्रदर्शन की उम्मीद होगी।
पहला मैच जीतने के बाद ऑस्ट्रेलियाई टीम जोश में नज़र आ रही है। वे प्लेइंग इलेवन से छेड़छाड़ नहीं करना चाहेंगेँ। टीम के लिए सबसे बड़ी चिंता ग्लेन मैक्सवेल के लिए पर्फेक्ट बैटिंग पॉज़िशन ढूंढना है। सिडनी में मिली जीत पिछले 23 मैच में ऑस्ट्रेलिया की तीसरी जीत थी। एडीलेड की बात करें तो यहां भारत ने पांच मैच खेले हैं और उसे सिर्फ एक मैच में जीत मिली है। ऐसे में अब ऑस्ट्रेलिया के पास एडीलेड वनडे जीतकर दो साल में अपनी पहली वनडे सीरीज़ जीतने का मौका है। 
