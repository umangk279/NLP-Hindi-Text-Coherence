चाइना ओपन बैडमिंटन प्रतियोगिता में भारत की शीर्ष बैडमिंटन खिलाड़ी पी वी सिंधु ने की जीत के साथ शुरूआत, साइना नेहवाल को पहले दौर में करना पड़ा हार का सामना। 
ओलंपिक और विश्व चैंपियनशिप की रजत पदक विजेता पीवी सिंधू ने बीडब्ल्यूएफ विश्व टूर सुपर 1000 टूर्नामेंट चाइना ओपन के प्री क्वार्टर फाइनल में जगह बनाई लेकिन साइना नेहवाल करीबी मुकाबले में हारकर प्रतियोगिता से बाहर हो गई। तीसरी वरीय सिंधू ने इस 10 लाख डालर इनामी टूर्नामेंट के पहले दौर के मुकाबले में ओलंपिक स्पोर्ट्स सेंटर शिनचेंग जिम्नेजियम में जापान की दुनिया की 39वें नंबर की खिलाड़ी सेइना कावाकामी को 21-15, 21-13 से हराया।
 
 
दो बार की राष्ट्रमंडल खेलों की स्वर्ण पदक विजेता और 2014 में चीन ओपन का खिताब जीतने वाली पहली भारतीय साइना को 48 मिनट चले पहले दौर के मुकाबले में कोरिया की सुंग जी ह्युन के खिलाफ 22-20, 8-21, 14-21 से हार का सामना करना पड़ा। मनु अत्री और बी सुमित रेड्डी की राष्ट्रीय चैंपियन जोड़ी ने लियाओ मिन चुन और सू चिंग हेंग की चीनी ताइपे की जोड़ी को 39 मिनट में 13-21, 21-13, 21-12 से हराकर दूसरे दौर में प्रवेश किया।
सिंधू और सेइना के बीच मैच की शुरुआत में मुकाबला करीबी रहा लेकिन इसके बाद भारतीय खिलाड़ी ने 13-7 की बढ़त बना ली। सिंधू ने रैली में दबदबा बनाए रखा और अधिक परेशानी के बिना पहला गेम जीत लिया। दूसरे गेम में सिंधू ने शानदार शुरुआत करते हुए 6-0 की बढ़त बनाई। सेइना हालांकि वापसी करते हुए स्कोर 8-10 करने में सफल रहीं। भारतीय खिलाड़ी ब्रेक तक 11-9 से आगे थी।
ब्रेक के बाद सिंधू ने 15-11 की बढ़त बनाई और फिर 20-12 के स्कोर पर आठ मैच प्वाइंट हासिल करने के बाद आसान जीत दर्ज की।
