जम्मू-कश्मीर के पुलवामा में हुए आतंकी हमले के बाद सुरक्षाबलों ने आज जैश के कमांडर कामरान समेत तीन आतंकियों  को ढेर कर दिया। राशिद गाजी ने  ही 18 साल के आदिल को आत्मघाती हमले के लिए तैयार किया और जैश सरगना अज़हर मसूद की हमले की साजिश को पूरा किया। पुलवामा हमले के बाद सुरक्षाबलों ने ग्राउंड ऐक्शन तेज कर दिया है। आज की मुठभेड में डीआईजी कश्मीर घायल हुए है साथ ही सेना के एक मेजर समेत 5 सुरक्षाकर्मी शहीद हो गए है। 
पुलवामा हमले के बाद ही केंद्र सरकार आतंकवादियों को मुंहतोड़ जवाब देने की बात कह रही है और सोमवार को भी पीएम मोदी ने साफ कर दिया कि अब पुलवामा के गुनहगारों के खिलाफ कार्रवाई का वक्त आ गया है। सरकार की ये बातें केवल बातें ही नहीं है जमीन पर भी इन बातों का साफ असर दिख रहा है। आतंकवादियों  को सबक सिखाने के लिए जम्मू कश्मीर में सेना ऐसे कदम उठा रही है जो आतंक के आकाओं के लिए काफी भारी पड रहा है। सुरक्षा बलों ने पुलवामा में एक मुठभेड में जैश ए मोहम्मद के एक कमांडर सहित 3 आतंकवादियों को ढेर कर दिया। जिन आतंकवादियों को मौत के घाट उतारा गया है उनमें से एक की पहचान कामरान के रूप में की गई है जो एक पाकिस्तानी नागरिक और जैश का शीर्ष कमांडर था। बताया जा रहा है कि कामरान पुलवामा हमले का मास्टर माइंड था और उसने ही हमले की साजिश रची थी। हमले के बाद से ही वो भागने की कोशिश कर रहा था, लेकिन सुरक्षाबलों ने उसके मंसूबों को धो दिया। यह मुठभेड़ पुलवामा के पिंगलान इलाके में हुई। ये जगह 14 फरवरी रो हए आत्मघाती हमले से करीब 12 किलोमीटर दूरी पर है। सुरक्षा बलों को इलाके में आतंकवादियों की मौजूदगी की सूचना मिली थी। इसके बाद सुरक्षा बलों ने रात में इलाके की घेराबंदी की और तलाशी अभियान शुरू किया। तलाशी अभियान के दौरान आतंकवादियों ने सुरक्षा बलों पर गोलीबारी की जिसके बाद मुठभेड़ शुरू हो गई। मारे गए दूसरे आतंकवादी की पहचान स्थानीय नागरिक हिलाल अहमद के रूप में की गई है। उसका संबंध भी जैश-ए-मोहम्मद से था। आतकंवादियो के मारे जाने पर केंद्रीय गृहमंत्री राजनाथ सिंह ने कहा कि जवानों का मनोबल ऊंचा है और वो दुश्मनों का सफाया कर रहे हैं। 
मुठभेड़ में एक मेजर समेत 5 सुरक्षाकमी भी शहीद हो गए। शहीदों में मेजर वी एस ढोंडियाल, हवलदार एस राम और सिपाही हरि सिंह एवं अजय कुमार शामिल हैं। मुठभेड़ में दक्षिण कश्मीर के डीआईजी भी घायल हुए हैं। इस बीच पुलवामा हमले में बचे सीआरपीएफ के जवानों का हौंसला बुलंद हैं।
एक ओर आतंकवादियों के खिलाफ अभियान चलाया जा रहा है तो दूसरी ओर पाकिस्तान पर राजनयिक दलाब भी जोरदार ढंग से पड रहा है। सरकार के दबाव से पाकिस्तान अंतरराष्ट्रीय रूप से अलग थलग पड़ गया है।  तमाम देशों ने पाकिस्तान के खिलाफ कड़े बयान जारी किए हैं। 
भारत अगले हफ्ते होने वाली फाइनेंशियल एक्शन टास्क फोर्स  की बैठक के मद्देनजर पाकिस्तान के खिलाफ सबूतों का डोजियर तैयार कर रहा है वो बैठक में दिया जाएगा ताकि वो पाकिस्तान को ब्लैकलिस्ट कर दे।  इस बीच पुंछ-रावलकोट साप्ताहिक बस सेवा भी सोमवार को स्थगित कर दी गयी।  मौजूदा कानून व्यवस्था के मद्देनजर ये बस सेवा स्थगित कर दी गयी है। सरकार ने पाकिस्तान के खिलाफ कडे कदम उठाते हुए उसे दिया गया सर्वाधिक तरजीही देश का दर्जा वापस ले लिया है । यही नहीं पाकिस्तान से आयात होने  वाली सभी वस्‍तुओं पर 200 फीसदी का सीमा शुल्‍क  लागू कर दिया गया है। कुल मिलाकर पाकिस्तान को चौतरफा घेरने की रणनीति पर काम हो रहा है। पुलवामा के मास्टरमाइंड को मारकर सुरक्षा बलों ने शुरुआती बदला ले लिया है और साफ कर दिया है कि अब तो ज़ीरो टॉलरेंस की नीति ही चलेगी।
