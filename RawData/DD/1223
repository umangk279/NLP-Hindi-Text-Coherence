जलशक्ति मंत्री गजेंद्र सिंह शेखावत ने कर्नाटक के मंडावली के बुजुर्ग कामेगौड़ा को मिली प्रसिद्धि पर प्रसन्नता व्यक्त की है। दरअसल, 84 वर्षीय कामेगौड़ का जिक्र प्रधानमंत्री नरेंद्र मोदी ने अपने मन की बात कार्यक्रम में किया था। उसके बाद एकाएक यह बुजुर्ग दुनिया भर में प्रसिद्ध हो गए। 
जलशक्ति मंत्री ने गुरुवार सुबह कामेगौड़ा के संदर्भ में कर्नाटक के मुख्यमंत्री बी.एस.येदियुप्पा से भी बातचीत की। उन्होंने मुख्यमंत्री से कामेगौड़ा के जलशक्ति को लेकर किए कार्यों के लिए उनकी कामनाओं को पूरा करने के लिए कहा। शाम को कर्नाटक स्टेट ट्रांसपोर्ट कॉरपोरेशन ने कामेगौड़ा को राज्य सरकार की बसों की सभी श्रेणियों में आजीवन फ्री पास देने का फैसला किया। गौरतलब है कि कामेगौड़ा साधारण किसान हैं। अपने जानवरों को चराने के साथ-साथ उन्होंने अपने क्षेत्र में नए तालाब बनाने का बीड़ा उठाया हुआ है। वे अपने इलाके में पानी की समस्या को दूर करना चाहते हैं। इसलिए जल-संरक्षण के काम में, छोटे-छोटे तालाब बनाने के काम में जुटे हैं। वो अब तक 16 तालाब खोद चुके हैं।
विशाल बैरिस्टो की रिपोर्ट
