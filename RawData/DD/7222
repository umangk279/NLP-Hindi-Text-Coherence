लोकसभा चुनाव के पांचवें चरण के लिए चुनाव प्रचार का शोर थम गया है. निर्वाचन आयोग के नियमों के मुताबिक कोई भी राजनीतिक दल मतदान से 48 घंटे पहले अपना प्रचार अभियान रोक देती है. इसके बाद नेताओं का डोर-टू-डोर कैंपेन शुरू होता है. कुल मिलाकर चाहे भारतीय़ जनता पार्टी हो या कांग्रेस पार्टी, समाजवादी पार्टी हो या बहुजन समाज पार्टी या फिर लेफ्ट, सभी दलों के दिग्गजों ने रात-दिन एक कर दिया और अपनी अपनी पार्टी के लिए धुआंधार प्रचार किया. 
6 मई सोमवार को पांचवें चरण में उत्तर प्रदेश की 15, राजस्थान में 12, मध्य प्रदेश और पश्चिम बंगाल में 7-7, बिहार में 5, झारखंड में 4 और जम्मू-कश्मीर में 1 सीट के लिए मतदान होगा.
पांचवां चरण इसलिए भी बेहद दिलचस्प और महत्वपूर्ण है क्योंकि इसमें यूपी की सबसे ज्यादा सीटों पर चुनाव हो रहा है. इस चरण में यूपी की अमेठी, रायबरेली, लखनऊ, धौरहरा, सीतापुर, मोहनलाल गंज, बांदा, फतेहपुर, कौशाम्बी, बाराबंकी, फैजाबाद, बहराइच, कैसरगंज और गोंडा में मतदान होगा. इसके साथ-साथ बिहार की सीतामढ़ी, मधुबनी, मुजफ्फरपुर, सारण और हाजीपुर सीट पर भी वोट डाले जाएंगे. राजस्थान की श्रीगंगानगर, बीकानेर, चुरू, झुंझुनू, सीकर, जयपुर (ग्रामीण), जयपुर, अलवर, भरतपुर, करौली-धौलपुर, दौसा और नागौर सीटों के उम्मीदवारों की किस्मत भी ईवीएम में कैद होगी. मध्य प्रदेश की टीकमगढ़, दमोह, खजुराहो, सतना, रीवा, होशंगाबाद और बैतूल सीट के लिए भी वोटिंग होगी.
