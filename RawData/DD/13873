मोदी सरकार के चार साल पूरे होने पर केंद्रीय मंत्रियों का देशभर में प्रेस कॉन्फ्रेंस का सिलसिला जारी है। इसी सिलसिले को आगे बढ़ाते हुए आज अलग-अलग शहरों में केंद्रीय मंत्री नितिन गडकरी, स्मृति ईरानी, डॉ जितेंद्र सिंह, रामविलास पासवान और कर्नल राज्यवर्धन सिंह राठौर ने प्रेस कॉन्फ्रेंस की। 
केंद्र में नरेंद्र मोदी की सरकार के चार साल पूरा होने के मौके पर देश भर में मंत्री संवाददाता सम्मेलनों के जरिए सरकार की उपलब्धियां जनता के सामने रख रहे हैं। इसी कड़ी में रक्षा मंत्री निर्मला सीतारमण ने कल लुधियाना में मोदी सरकार की उपलब्धियां गिनाते हुए कहा कि इन चार सालों के दौरान  भारत ने दुनिया में अपनी अलग जगह बनायी है । केंद्रीय सड़क परिवहन एवं राजमार्ग मंत्री नितिन गडकरी  ने पुणे में सड़क परिवहन , बुनियादी ढांचे , कृषि और कौशल विकास जैसे क्षेत्र में हुए उल्लेखनीय कामों का उल्लेख किया और बताया कि कैसे सरकार लोगों का जीवन बदल रही है ।  केंद्रीय मंत्री स्मृति ईरानी ने भी सूरत में मोदी सरकार के चार साल की उपलब्धियां गिनाई और कहा कि इस सरकार ने भ्रष्टाचार मुक्त शासन दिया है।  जम्मू में आयोजित प्रेस कॉन्फ्रेंस में केंद्रीय मंत्री जितेंद्र सिंह ने कहा कि पिछले चार सालों के दौरान देश में टैक्स कलेक्शन बढ़ा है। और प्रधानमंत्री के आह्वान पर बड़ी संख्या में लोगों ने गैस सब्सिडी भी छोड़ दी। सरकार के कामों का लेखा जोखा जनता को देने तमिलनाडु के कोयंबटूर में खेल और सूचना प्रसारण मंत्री कर्नल राज्यवर्धन राठौर पहुंचे। यहां उन्होंने सरकार की उपलब्धियां गिनाते हुए कहा कि मोदी सरकार ही एक ऐसी सरकार है जो बेनामी संपत्ति पर कानून लेकर आई और जिसने सबसे पहले भ्रष्टाचार पर लगाम लगाई। 
