प्रधानमंत्री नरेंद्र मोदी ने मुंबई में मेगा ग्लोबल निवेशक सम्मेलन मैग्नेटिक महाराष्ट्र कन्वर्जेंस 2018 का उद्घाटन किया. इस सम्मेलन में देश-दुनिया के चोटी के उद्योगपति भाग ले रहे हैं. 20 फरवरी तक चलने वाले इस सम्मेलन के माध्यम से महाराष्ट्र सरकार ने निवेश के साथ-साथ रोज़गार के नए अवसर तलाशने का लक्ष्य रखा है. 
मैग्नेटिक महाराष्ट्र कन्वर्जेंस 2018 में प्रधानमंत्री नरेंद्र मोदी ने केंद्र और राज्यों के आपसी सहयोग और सांमजस्य की बदौलत उभरते भारत की बात कही. उन्होंने कहा कि महाराष्ट्र तेज़ी से विकास करने वाले राज्यों में आगे है. साथ ही देश में विकास बदली सोच और सहयोग को ही भारत की प्रगति का श्रेय दिया.
देश में पॉलिसी रिफॉर्म और तकनीकी विकास के ज़रिए आने वाली किसी भी दिक्कतों को कम से कम करने पर सरकार का ज़ोर है. उन्होंने कहा कि देश अब 5 ट्रिलियन अर्थव्यवस्था की तरफ बढ़ रहा है.
देश में बजटीय बदलाव के ज़रिए किसानों, ग़रीबों और वंचितों के विकास पर ज़ोर देने की बात कही. मुद्रा योजना की उपयोगिता और बजट में इसके बढ़े हुए आवंटन का ज़िक्र किया. उन्होंने कहा कि देश में वंचित लोगों के लिए केंद्र ने ख़ासतौर पर सौभाग्य योजना, उज्ज्वला और आवासीय योजनाएं समावेशी विकास हैं.
प्रधानमंत्री ने विकास के मानकों पर स्वास्थ्य को भी रखा. साथ ही उन्होंने देश में 50 करोड़ लोगों तक स्वास्थ्य सेवाएं सुनिश्चित कराने के लिए आयुष्मान योजना की उपयोगिता भी बताई. उन्होंने कहा कि लोगों के जीवन में आसानी ही विकास की मज़बूत तस्वीर होगी.
प्रधानमंत्री ने भारत में बढ़ते निवेश के अवसरों, उद्यमों के लिए आसान होती प्रक्रियाओं को आर्थिक विकास के अनुकूल बताया. साथ ही प्रधानमंत्री ने भारत में तकनीक के ज़रिए सुशासन और वंचितों का विकास करने की भी बात कही. उन्होंने कहा कि उनकी सरकार सबका साथ और सबका विकास के सिद्धांत के ज़रिए लगातार काम कर रही है.
सम्मेलन में राज्य के मुख्यमंत्री देवेंद्र फडणवीस ने महाराष्ट्र की विकास गाथा का जिक्र किया. उन्होंने महाराष्ट्र के तेज़ी से विकास पथ पर बढ़ने के लिए केंद्र की योजनाओं की तारीफ भी की.
