पश्चिम बंगाल सरकार ने उत्तर 24 परगना जिले में बदुरिया और बशीरहाट में हुए संघर्षों की न्यायिक जांच कराने की घोषणा की। मुख्यमंत्री ममता बनर्जी ने नागरिकों से सांप्रदायिक सद्भाव बनाए रखने की अपील की। वहीं केंद्र सरकार ने 24 उत्तरी परगना जिले में स्थिति को नियंत्रित करने के लिए बीएसएफ की चार और कंपनियां भेजीं। 
पश्चिम बंगाल सरकार ने उत्तर 24 परगना जिले में बदुरिया और बशीरहाट में हुए संघर्षों की न्यायिक जांच कराने की घोषणा की है। न्यायिक आयोग हिंसा के लिए जिम्मेदार व्यक्तियों का पता लगाएगा। इस बीच, मुख्यमंत्री ममता बनर्जी ने विपक्षी दलों को बशीरहाट में दंगों को उकसाने के लिए दोषी ठहराया। साथ ही, ममता ने नागरिकों से अफवाहों पर ध्यान ना देने और राज्य में सांप्रदायिक सद्भाव बनाए रखने की अपील की है ।
मुख्यमंत्री ममता बनर्जी के आरोपों पर प्रतिक्रिया व्यक्त करते हुए भाजपा ने कहा कि पश्चिम बंगाल में हुई सभी घटनाओं के लिए पूरी तरह से तृणमूल कांग्रेस  जिम्मेदार है। पार्टी नेताओं ने राज्यपाल से मुलाकात की और राज्य में कथित तौर पर कानून और व्यवस्था के बिगड़ते हालात को देखते हुए राष्ट्रपति शासन लागू करने की मांग की। वहीं केंद्र सरकार ने 24 उत्तरी परगना जिले में स्थिति को नियंत्रित करने के लिए बीएसएफ की चार और कंपनियां भेजी हैं।
