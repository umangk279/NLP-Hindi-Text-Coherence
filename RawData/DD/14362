अफगानिस्तान के काबुल में हुए आतंकी हमले की भारत समेत दुनिया भर के देशों ने की कड़ी निंदा, मतदाता पंजीकरण केंद्र के बाहर हुए इस हमले में 60 से अधिक लोगों की मौत। 
 भारत समेत दुनिया के कई देशों ने अफगानिस्तान की राजधानी काबुल में हुए आतंकी हमले की कड़ी निंदा की है। भारत के विदेश मंत्रालय ने एक बयान में कहा है कि भारत घायलों के उपचार सहित हर तरह की मदद को तैयार है। काबुल में कल आत्मघाती हमले में 60 से ज्यादा लोग मारे गए जबकि इस हमले में 100 से अधिक लोग घायल हुए हैं। यह विस्फोट पंजीकरण केन्द्र के सामने खड़ी भीड़ के बीच में हुआ। 
अफगानिस्तान के गृह मंत्रालय ने बताया है कि पैदल हमलावर ने मतदाता केन्द्र की ओर बढ़ते हुए खुद को बम से उड़ा दिया, जहां अधिकारी इस वर्ष होने वाले संसदीय चुनाव के लिए मतदाताओं का पंजीकरण और उन्हें पहचान पत्र जारी कर रहे थे। अफगानिस्तान के राष्ट्रपति अशरफ ग़नी ने इस हमले की कड़ी निंदा की है। उन्होंने कहा कि इससे राष्ट्रीय लोकतांत्रिक प्रक्रिया को किसी भी तरह कमजोर नहीं किया जा सकता। आतंकवादी गुट इस्लामिक स्टेट ने इस हमले की जिम्मेदारी ली है। 
