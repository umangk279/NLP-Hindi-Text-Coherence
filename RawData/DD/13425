भारतीय बैडमिंटन स्टार पीवी सिंधु थाईलैंड ओपन के फ़ाइनल में पहुंच गई हैं. सिंधु ने सेमीफ़ाइनल मुक़ाबले में इंडोनेशिया की ग्रेगोरिया मरिस्का तुनजुंग को 23-21,16-21,21-9 से पराजित किया. 
दोनों खिलाड़ियों के बीच ज़ोरदार संघर्ष देखने को मिला ये मुक़ाबला 1 घंटे तक चला. दुनिया की तीसरे नंबर की भारतीय खिलाड़ी ने तुनजुंग को पहले गेम में पछाड़ा, जिसमें वह दो अंक से ही आगे रहीं. दूसरे गेम में सिंधु ने प्रतिद्वंद्वी खिलाड़ी को परेशान किया. उन्होंने कुछ बेहतरीन नेट प्ले की बदौलत 9-5 की बढ़त बनाई, लेकिन वह इसे गंवा बैठीं और तुनजुंग ने चार अंक की बढ़त बनाकर ब्रेक तक 11-9 से बढ़त बना ली. सिंधु ने 10-16 से पिछड़ने के बाद लगातार तीन अंक हासिल किए, लेकिन फिर भी वह कुछ गलतियों से गेम गंवा बैठीं.
तीसरे गेम में सिंधु ने बेहतरीन खेल दिखाया और तुनजुंग को पस्त किया. उन्होंने शुरू से ही दबदबा बनाते हुए 5-1 की बढ़त ले ली. इस भारतीय खिलाड़ी ने यह भी सुनिश्चित किया कि तुनजुंग गेम में वापसी नहीं करें और उन्होंने इसे आसानी से 21-9 से अपने नाम किया.
फ़ाइनल में सिंधु का मुकाबला जापानी खिलाड़ी नोजोमी ओकुहारा से होगा. ओकुहारा और सिंधु की टक्कर दुनिया भर में प्रसिद्धि पा चुकी है. वर्ल्ड चैंपियनशिप में ग्लॉसगो में दोनों के बीच 110 मिनट का जोरदार मुकाबला हुआ था. इसमें ओकुहारा की जीत हुई थी. इसे बैडमिंटन इतिहास के सबसे शानदार मैचों में से एक माना जाता है.
पिछली बार दोनों के बीच ऑल इंग्लैंड चैंपियनशिप में मुकाबला हुआ था. इसमें सिंधु ने 2-1 से ओकुहारा को मात दी थी. सिंधु अभी तक ओकुहारा को 5 बार हरा चुकी हैं.
