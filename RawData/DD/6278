दिल्ली की पूर्व मुख्यमंत्री और प्रदेश कांग्रेस कमेटी की अध्यक्ष शीला दीक्षित का रविवार को निगम बोध घाट पर अंतिम संस्कार कर दिया गया. उनके अंतिम संस्कार में गृहमंत्री अमित शाह सहित कई जानी-मानी हस्तियां मौजूद रहीं. 
इससे पहले अंतिम यात्रा के लिए उनके पार्थिव शरीर को कांग्रेस मुख्यालय से निगम बोध घाट पर लाया गया. वहीं पर उनका अंतिम संस्कार हुआ. सुबह निज़ामुद्दीन स्थित उनके आवास से पार्थिव शरीर को कांग्रेस मुख्यालय अकबर रोड लाया गया था. कांग्रेस मुख्यालय में पार्टी कार्यकर्ताओं और आम लोगों ने उनके अंतिम दर्शन किए.
शीला दीक्षित का शनिवार शाम निधन हो गया था. 81 वर्षीय शीला दीक्षित ने दिल्ली के एस्कॉर्ट्स अस्पताल में अंतिम सांस ली थी. शीला दीक्षित 1998 से 2013 के बीच 15 वर्षों तक दिल्ली की मुख्यमंत्री रहीं.
