सत्रहवीं लोकसभा के लिए पांच चरणों में अभी तक 424 लोकसभा सीटों पर वोटिंग हो चुकी है, रविवार को छठवें दौर के लिए 59 सीटों पर मतदान होना है. 12 मई को जिन सीटों पर वोटिंग होनी है, इनमें से 44 पर बीजेपी ने पिछली बार जीत दर्ज की थी इस लिहाज से भाजपा के लिए ये दौर चुनौतीपूर्ण रहेगा. उत्तर प्रदेश की चुनावी लड़ाई अब पूर्वी उत्तर प्रदेश तक पहुंच गई है, जिसे यूपी की सियासत के लिहाज़ से काफी महत्वपूर्ण माना जा रहा है. इस दौर में भी कई बड़े सियासी दिग्गजों की किस्मत दांव पर लगी है. 
12 मई को होने वाले छठे चरण के मतदान के लिए शुक्रवार शाम प्रचार थम गया. प्रचार थमने से पहले सभी दलों ने अपनी पूरी ताकत झोंक दी और मतदाताओं को अपने पक्ष में करने का भरसक प्रयास किया.
छठे चरण की बात करें तो 12 मई को 59 लोकसभा सीटों पर चुनाव होगा, ये 59 सीटें 7 राज्यों में फैली हुई है. छठवें चरण में कुल 979 प्रत्याशी चुनावी मैदान में अपनी किस्मत आजमा रहे है. इस दौर के मतदान को शांतिपूर्ण तरीके से कराने के लिए 1 लाख 13 हज़ार पोलिंग बूथ बनाए गए हैं. इन सीटों पर करीब 10 करोड़ 16 लाख मतदाता अपने मताधिकार का इस्तेमाल करेगें. इनमें 5 करोड 41 लाख पुरुष मतदाता हैं, जबकि 4 करोड़ 74 लाख महिला मतदाता हैं.
अभी तक के हुए पांच चरणों में 424 लोकसभा सीटों पर मतदान हो चुका है. 12 मई को होने वाले छठे चरण में बिहार की 8 लोकसभा सीट, हरियाणा की सभी 10 लोकसभा सीट, झारखंड की 4 लोकसभा सीट, मध्य प्रदेश की 8 लोकसभा सीट, उत्तर प्रदेश की 14 लोकसभा सीट, पश्चिम बंगाल की 8 लोकसभा सीट, दिल्ली की सभी 7 लोकसभा सीटों पर चुनाव होना है. इन 59 लोकसभा सीटों पर साल 2014 में भाजपा ने 44 सीटों पर जीत हासिल की थी, जबकि कांग्रेस को 2 सीटों पर जीत मिली थी, समाजवादी पार्टी को 1 सीट, लोकदल को 2 सीट, अपना दल को 1 सीट, लोकजन शक्ति पार्टी को 1 सीट और तृणमूल कांग्रेस को 8 सीटें हासिल हुई थीं.
छठे चरण में यूपी की 14 सीटों पर मतदान होना है, उनमें से 2014 में भाजपा ने अपने सहयोगी दल के साथ 13 सीटों पर जीत हासिल की थी.
उत्तर प्रदेश के अलावा इस बार के चुनाव में जिस राज्य पर सबकी नजरें लगी हैं, वो है पश्चिम बंगाल जहां छठवें चरण में जिन 8 सीटों पर वोटिंग होनी है वो सभी पिछली बार टीएमसी के खाते में गई थीं लेकिन इस बार सियासत काफी बदल चुकी है.
छठवें दौर में हरियाणा की सभी 10 लोकसभा सीटों पर चुनाव होगा, जबकि दिल्ली की भी सभी 7 लोकसभा सीटों पर मतदान होना है, दिल्ली की लड़ाई भी इस बार त्रिकोणीय मानी जा रही है.
छठवें चरण में जिन दिग्गजों की किस्तम दांव पर लगी है उनमें बिहार से भाजपा नेता राधा मोहन सिंह, कांग्रेस नेता कीर्ति आजाद शामिल है. हरियाणा में कांग्रेस नेता भूपेन्द्र सिंह हुड्डा, कुमारी शैलजा, भाजपा नेता राव इन्द्रजीत सिंह, जेजेपी से दिग्विजय सिंह चौटाला मैदान में हैं. मध्य प्रदेश से भाजपा नेता नरेन्द्र सिंह तोमर, प्रज्ञा सिंह ठाकुर, कांग्रेस नेता दिग्विजय सिंह, ज्योतिरादित्य सिंधिया मैदान में हैं. उत्तर प्रदेश की बात करें तो इस चरण में सपा प्रमुख अखिलेश यादव, भाजपा नेता रीता बहुगुणा जोशी, जगदम्बिका पाल, मेनका गांधी चुनावी किस्मत आजमा रहे हैं. उधर पश्चिम बंगाल की बात करें तो इस चरण में टीएमसी नेता सुब्रत मुखर्जी, भाजपा नेता दीलिप घोष मैदान में है. बात दिल्ली की करें तो भाजपा नेता हर्षवर्धन, गौतम गंभीर, मीनाक्षी लेखी, मनोज तिवारी तो कांग्रेस नेता शीला दीक्षित, अजय माकन तो आम आदमी पार्टी से राधव चड्डा, दिलीप पांडे और आतिशी मार्लेना इस दौर में किस्मत आजमा रहे हैं.
बीते पांच चरणों में कमोवेश अच्छा मतदान देखने को मिला है. अब सबकी नजरें 12 मई को होने वाले मतदान पर हैं और चुनाव आयोग की तैयारियों के बाद उम्मीद की जा सकती है कि छठवें चरण में भी जमकर मतदान देखने को मिलेगा, इन 59 लोकसभा सीटों पर 2014 में करीब 64 फीसदी मतदान हुआ था.
