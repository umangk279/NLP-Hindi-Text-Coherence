कोविड-19 से एक दिन में सबसे अधिक मरीजों के ठीक होने का सिलसिला आज भी जारी रहा. पिछले 24 घंटों में किसी एक दिन में सबसे अधिक 29,557 रोगी स्वस्थ हुए और उन्हें छुट्टी दे दी गई. 
देश में अब तक ठीक हुए रोगियों की संख्या बढ़कर 7,82,606 हो गई है. रिकवरी रेट भी बढ़कर 63.18 प्रतिशत हो गया है. लगातार दूसरे दिन ठीक हुए मरीज़ों और सक्रिय मामलों में बड़ा अंतर बना हुआ है. इस समय ठीक हुए मरीजों की संख्या, सक्रिय मामलों की तादाद से 3,56,439 ज्यादा है.
इस वैश्विक महामारी पर नियंत्रण का श्रेय केंद्र सरकार के नेतृत्व में बनाई गई रणनीतियों को जाता है. राज्यों और केंद्रशासित प्रदेशों के सतत प्रयासों के फलस्वरूप अधिक प्रभावी नियंत्रण, तेज़ी से टेस्टिंग और त्वरित एवं कुशल नैदानिक उपचार रणनीतियां अपनाई जा सकीं.
इन उपायों में विभिन्न राज्यों और केंद्रशासित प्रदेशों, आईसीएमआर और एनसीडीसी में स्थित श्रेष्ठता केंद्रों तथा  एम्स नई दिल्ली के तकनीकी विशेषज्ञों के सहयोग से संयुक्त मॉनिटरिंग समूह जेएमजी जैसे स्वास्थ्य और परिवार कल्याण मंत्रालय के विशेषज्ञ दल का मार्गदर्शन मिलता रहा है.
केंद्र सरकार उन राज्यों और केंद्रशासित प्रदेशों में विशेषज्ञों के केंद्रीय दल तालमेल के लिए भेजती है, जहां कोविड अस्पतालों में मरीजों की अधिक संख्या है. उसके अलावा एम्स के टेलीकंसल्टेशन सेंटर के जरिए परामर्श और सहायता भी दी जाती है. इन संयुक्त प्रयासों से मृत्यु दर में लगातार कमी आ रही है और यह दर अब 2.4 प्रतिशत है. देश में वर्तमान में सक्रिय मामलों की संख्या 4,26,167 तक सीमित है.
नितेंद्र सिंह, संवाददाता
