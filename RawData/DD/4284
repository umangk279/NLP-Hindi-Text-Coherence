उच्चतम न्यायालय महाराष्ट्र के सियासी घमासान पर आज फिर सुनवाई करेगा। शीर्ष अदालत ने महाराष्ट्र में राष्ट्रपति शासन निरस्त कर फडणवीस की सरकार बनाने की सिफारिश करने वाले राज्यपाल के पत्रों को सोमवार सुबह अदालत में पेश करने का आदेश दिया था। उधर अदालत के निर्देश के बाद मुंबई में सियासी सरगर्मियां तेज़ हो गई। एनसीपी और भाजपा ने अपने विधायकों के साथ बैठक कर आगे की रणनीति तय की तो वहीं चाचा भतीजे शरद पवार और अजित पवार के बीच ट्वीट के ज़रिए एक दूसरे को सियासी संदेश देने की कोशिश की गई।  
महाराष्ट्र में सरकार बनाने को लेकर मचे घमासान के बीच शह-मात का खेल रविवार को भी जारी रहा। महाराष्ट्र में शनिवार सुबह हुए सियासी उलटफेर की सुनवाई जब रविवार को उच्चतम न्यायालय में हुई तो इंतजार था किसी नतीजे के निकलने का लेकिन ऐसा हुआ नहीं। उच्चतम न्यायालय ने देवेंद्र फडणवीस को मुख्यमंत्री पद की शपथ दिलाने के महाराष्ट्र के राज्यपाल के निर्णय को चुनौती देने वाली शिवसेना-एनसीपी-कांग्रेस की याचिका पर केंद्र और महाराष्ट्र सरकार को नोटिस जारी कर दिया। अदालत ने मुख्यमंत्री देवेन्द्र फडणवीस और उप मुख्यमंत्री अजित पवार को भी नोटिस जारी किए। 
राज्य में भाजपा को जहां सरकार के फ्लोर टेस्ट में पास होने का भरोसा है वहीं एनसीपी, शिवसेना और कांग्रेस को फड़णवीस सरकार को गिराकर नई सरकार बनने की उम्मीद है। तेजी से बदलते घटनाक्रम के बीच रविवार को भाजपा विधायक दल की बैठक हुई जहां विधानसभा में होने वाले फ्लोर टेस्ट को लेकर रणनीति तय की गई। बैठक में बीजेपी विधानसभा में विश्वासमत हासिल करने का विश्वास जताया। 
इसबीच, मुंबई में एनसीपी नेता अजित पवार का मान मनोव्वल होता रहा। एनसीपी नेता जयंत पाटिल महाराष्ट्र के उप मुख्यमंत्री से उनके आवास पर मिले। करीब डेढ़ घंटे की बैठक के बाद जयंत पाटिल और दिलीप वलसे पाटिल ने शरद पवार को मुलाकात की जानकारी दी। बाद में जयंत पाटिल ने पार्टी की तरफ से एक चिठ्ठी राज्यपाल को सौंपी जिसमें सभी विधायक के एकजुट होने का दावा किया गया। 
हालांकि कुछ देर बाद ही अजित पवार के ट्वीट ने जयंत पाटिल के दावे की हवा निकाल दी। इतना ही नहीं, उपमुख्यमंत्री बनने पर अजित पवार ने बीजेपी नेताओं को ट्वीट करते हुए धन्यवाद भी कहा। एक के एक किए कई ट्वीट में उन्होंने प्रधानमंत्री नरेंद्र मोदी के उस ट्वीट का भी जवाब दिया जिसमें उपमुख्यमंत्री के तौर पर अजित पवार को बधाई दी गई थी। अजित पवार ने जवाब देते हुए कहा है, आदरणीय प्रधानमंत्री नरेंद्र मोदी जी बहुत-बहुत धन्यवाद। हम एक स्थिर सरकार सुनिश्चित करेंगे, जो कि महाराष्ट्र के लोगों के बेहतर भविष्य के लिए कड़ी मेहनत करेगी।' अजित पवार ने गृह मंत्री अमित शाह और रक्षा मंत्री राजनाथ सिंह और केंद्रीय मंत्री नितिन गडकरी को धन्यवाद किया। उन्होंने बीजेपी के साथ गठबंधन को महाराष्ट्र के हित में बताया। हालांकि उन्होंने अपने अगले ट्वीट में दावा करते हुए कहा- 'मैं एनसीपी में हूं और हमेशा एनसीपी में रहूंगा और शरद पवार साहब हमारे नेता हैं। हमारा भाजपा-राकांपा गठबंधन अगले पांच वर्षों के लिए महाराष्ट्र में एक स्थिर सरकार प्रदान करेगा जो राज्य और इसके लोगों के कल्याण के लिए ईमानदारी से काम करेगी।' अपने समर्थकों को दिए संदेश में उन्होंने लिखा- 'चिंता करने की बिलकुल जरूरत नहीं है, सब ठीक है। हालांकि थोड़ा धैर्य आवश्यक है। आप सभी के समर्थन के लिए बहुत बहुत धन्यवाद।' 
अजित पवार के ट्वीट को शरद पवार ने गुमराह करने वाला करार दिया। अपने जवाब में शरद पवार ने कहा एनसीपी का बीजेपी के साथ गठबंधन में जाने का सवाल ही नही है। उन्होंने शिवसेना-एनसीपी-कांग्रेस के साथ सरकार बनाने की प्रतिबद्धता फिर से दोहराई।
इसबीच कांग्रेस ने भी भाजपा-एनसीपी के बहुमत साबित करने के दावे को खारिज कर दिया। कांग्रेस ने फ्लोर टेस्ट के लिए विधानसभा के किसी वरिष्ठ नेता को ही प्रोटेम स्पीकर बनाने की बात कही।
