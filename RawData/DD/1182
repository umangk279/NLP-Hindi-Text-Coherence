देश में मॉनसून तेजी से पैर पसार रहा है। मौसम विभाग के पूर्वानुमान की माने तो पूर्वी उत्तर प्रदेश, झारखंड, दक्षिण बिहार, छत्तीसगढ़, पूर्व मध्य प्रदेश, ओडिशा के भीतरी क्षेत्र और पश्चिम बंगाल के गंगा क्षेत्र में अगले 12 घंटों के भीतर मध्यम से तेज आंधी और गरज के साथ बौछारे पड़ सकती हैं।  
9 से 12 जुलाई तक पूर्वोत्तर और पूर्वी भारत से सटे हुए इलाकों में तेज बारिश होने की संभावना है। इस वक्त मॉनसून सामान्य स्थिति में है। इसके 9 जुलाई के बाद से हिमालय की तलहटी से उत्तर की तरफ बढ़ने की संभावना है। इस बीच असम, मेघालय, अरूणाचल प्रदेश, पश्चिम बंगाल के उप-हिमालय क्षेत्र, सिक्किम, बिहार, पूर्वी उत्तर प्रदेश में भारी से भारी बारिश हो सकती है। इसके साथ ही नागालैंड, मणिपुर, मिजोरम और त्रिपुरा में 9 से 12 जुलाई के दौरान भारी वर्षा होने की संभावना है।
