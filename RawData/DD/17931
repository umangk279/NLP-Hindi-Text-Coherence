देश के अगले राष्ट्रपति के लिए चल रही वोटिंग समाप्त हो गई है। राष्ट्रपति चुनाव के लिए मुक़ाबला एनडीए के उम्मीदवार रामनाथ कोविंद और यूपीए की उम्मीदवार मीरा कुमार के बीच है। वोटों की गिनती 20 जुलाई को दिल्ली में होगी, जहां सभी राज्यों के बैलेट बॉक्स लाए जाएंगे। इसी दिन नतीजों का भी ऐलान होगा। 
 देश का अगला राष्ट्रपति कौन होगा इसका नतीजा भले ही गुरुवार को आएगा, लेकिन रायसीना हिल्स की रेस सोमवार को हुए मतदान के बाद थम गई। दिल्ली में संसद भवन में तमाम सांसदों और मंत्रियों ने वोट डाला तो उत्तर से लेकर दक्षिण और पूर्व से लेकर पश्चिम तक विभिन्न राज्यों की विधानसभाओं में कड़ी सुरक्षा के बीच प्रथम नागरिक के चुनाव के लिए मतदान पूरा हो गया।
