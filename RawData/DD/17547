महबूबा मुफ्ती ने की पीएम मोदी से मुलाकात ,पीएम से 35 ए पर की विशेष बात   
 जम्मू कश्मीर में अनुच्छेद 35 ए का मुद्दा इन दिनों बहस का विषय बना हुआ है। हाल ही में जम्मू कश्मीर के प्रमुख दलों के नेताओं के इस मुद्दे पर बयान आये तब से एक बार फिर अनुच्छेद 35ए का मुद्दा राष्ट्रीय स्तर पर विमर्श का केन्द्र बनता जा रहा है।
दरअसल ये मुद्दा तब सुर्खियों में आया जब एक एनजीओ ने अनुच्छेद 35ए की संवैधानिक वैधता पर सवाल खड़े करते हुये कोर्ट में याचिका दाखिल कर इसे खारिज़ करने की मांग की। सुप्रीम कोर्ट ने इस मामले पर केन्द्र सरकार से अपनी राय रखने को कहा । केन्द्र सरकार ने अपना पक्ष रखते हुये इस मुद्दे को संवेदनशील बताते हुये इसे संविधान की बड़ी पीठ को सौपने का आग्रह किया। जिस पर कोर्ट ने कहा कि तीन सदस्यीय पीठ इस मामले की 6 हफ्तो के भीतर सुनवाई करेगी।  इस मसले पर राज्य के विपक्षी दलों की एक बैठक श्रीनगर में फारूख अब्दुल्ला की अगुवाई में हुई।  पीडीपी समेत राज्य के तमाम दल 35ए में किसी तरह के बदलाव का विरोध कर रहे हैं ।
