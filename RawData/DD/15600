महाराष्ट्र में पुणे के निकट भीमा कोरेगांव में हुई हिंसक झड़पों के बाद राज्य में स्थिति सामान्य हो रही है. इस बीच भरीपा बहुजन महासंघ के नेता प्रकाश अम्बेडकर ने भी राज्यव्यापी बंद को वापस ले लिया है. राज्यसभा में सभी दलों ने राज्य में शांति स्थापित करने की अपील की है, तो जिग्नेश मेवाणी और उमर खालिद के खिलाफ हिंसा भड़काने का मामला दर्ज हुआ है. 
महाराष्ट्र के भीमा कोरेगांव में हुई हिंसा के बाद एक ओर जहां हालात तेज़ी से सामान्य हो रहे हैं, वहीं दूसरी ओर संसद में भी मामला उठा और सभी दलों ने शांति की अपील की.
गुरुवार को राज्यसभा में सभी दलों ने दलगत राजनीति से ऊपर उठते हुए समाज के सभी वर्गों से शांति की अपील की. राज्यसभा में इस मसले पर चर्चा शुरू होने से पहले सदन के सभापति वेंकैया नायडू ने अपील की कि राज्य में शांति स्थापित करना हम सभी की ज़िम्मेदारी है और हमें तनाव को बढ़ाने वाले किसी भी बयान से बचना चाहिए.
महाराष्ट्र के सामाजिक ताने-बाने के ख़िलाफ़ इस हिंसा को बंद करने के लिए सभी दलों ने राज्य के सभी वर्गों से शांति बनाए रखने की अपील की है.
इस बीच केंद्र सरकार की भी मामले पर नज़र है. गृह मंत्रालय को महाराष्ट्र में जातीय हिंसा के मद्देनजर मौजूदा स्थिति पर राज्य सरकार की ओर से तथ्यात्मक रिपोर्ट मिल गई है. केंद्रीय गृह मंत्रालय और महाराष्ट्र सरकार स्थिति को लेकर लगातार एक-दूसरे के संपर्क में हैं. सरकार ने  कहा है कि महाराष्ट्र में शांति बहाली के लिए राज्य सरकार हर संभव प्रयास कर रही है और जो लोग भी हिंसा के लिए ज़िम्मेदार होगें उन्हें बख़्शा नहीं जाएगा.
जहां एक ओर संसद से शांति की अपील हो रही है, तो वहीं कुछ तत्व अभी भी महाराष्ट्र में तनाव बढ़ाने के प्रयास कर रहे हैं, जिसके चलते महाराष्ट्र में गुजरात के विधायक जिग्नेश मेवाणी और जेएनयू के छात्र नेता उमर खालिद के खिलाफ केस दर्ज हो गया है. दोनों पर महाराष्ट्र में हिंसा को भड़काने का आरोप है.
इस बीच राज्य में हालात तेज़ी से सामान्य हो रहे हैं और किसी तरह की हिंसा की ख़बर नहीं है. पुलिस ने बुधवार को बंद और तोड़फोड़ के मामले में 16 प्राथमिकी दर्ज की है. प्रदर्शन के दौरान हुई घटनाओं के संबंध में 300 से अधिक लोगों को हिरासत में लिया गया है.
गौरतलब है कि ये पूरा विवाद 1 जनवरी को महाराष्ट्र के कोरेगांव भीमा इलाके में शुरू हुआ, जहां दों गुटों के बीच हुए संषर्ष के बाद ये हिंसा राज्य के कुछ अन्य इलाकों तक पहुंच गई.
