 प्रधानमंत्री नरेंद्र मोदी ने की जम्मू-कश्मीर के नए चुने गए सरपंचों से मुलाकात, पीएम मोदी ने पंचायत चुनावों में हिस्सेदारी के लिए की उनकी सराहना। हर मुमकिन मदद का दिया आश्वासन। 
प्रधानमंत्री नरेन्द्र मोदी ने जम्मू-कश्मीर पंचायत के नव-निर्वाचित 48 सरपंचों से मुलाक़ात की। पंचायत सदस्यों का ये दल जम्मू-कश्मीर पंचायत कॉन्फ्रेंस के अध्यक्ष शफ़ीक़ मीर अगुवाई में प्रधानमंत्री से उनके आवास पर मिला। पंचायत के प्रतिनिधियों ने प्रधानमंत्री से मुलाक़ात कर उन्हें राज्य में ग्राम पंचायत के चुनाव सफलतापूर्वक कराने पर धन्यवाद दिया। प्रधानमंत्री ने भी नवनिर्वाचित सदस्यों को बधाई दी और उन्होने कहा कि विकास और लोगों के जीवन स्तर को ऊपर उठाने के लिए काम करने की प्रेरणा दी।
प्रधानमंत्री ने प्रतिनिधियों को भरोसा दिलाया की केंद्र सरकार राज्य के साथ विकास के लिए कदम से कदम मिलाकर काम कर रही है और यह जारी भी रहेगा। 
प्रधानमंत्री ने पंचायत सदस्यों को लोगों के हितों को प्रमुखता देने की अपील की उन्होने कहा लोगों ने बड़ी उम्मीदों के साथ ग्राम पंचायतों का चुनाव किया है। उन्होंने कहा कि बहुत चुनौतियों के बावजूद मतदान की प्रकिया लोकतंत्र की मज़बूती के लिए बेहतर परिणाम वाले रहे। 
प्रधानमंत्री ने कहा कि पंचायती राज मॉडल को राज्य में सफ़ल बनाने के लिए केंद्र सरकार का भरपूर सहयोग रहेगा और लोगों की आधारभूत ज़रूरतों और समस्याओं के समाधान के लिए तत्तपर रहेगी। प्रधानमंत्री ने महिला पंचायत सदस्यों का चुनाव में शिरकत करने पर बधाई दी और कहा कि ये ग्राम पंचायतें जम्मू-कश्मीर को हिंसा के रास्ते से विकास के रास्ते पर लाने में मददगार होगी।
