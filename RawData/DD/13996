आईएनएस तारिणी पर दुनिया का चक्कर लगाकर वापस  लौटा भारतीय नेवी की महिला सदस्यों का दल, आज गोवा में रक्षा मंत्री निर्मला सीतारमण  करेंगी  दल के सदस्यों की अगवानी 
छोटी पाल नौका के ज़रिए समुद्र के रास्ते दुनिया का चक्कर लगाने के लिए निकला नौसेना की जांबाज महिला अफसरों का दल गोवा पहुंच गया है। रक्षा मंत्री निर्मला सीतारमण आज खुद उनका स्वागत करेंगी। 'आईएनएस तारिणी' पर सवार लेफ्टिनेंट कमांडर वर्तिका जोशी के नेतृत्व में छह अधिकारियों के इस दल को रक्षा मंत्री ने ही 10 सितंबर को गोवा से रवाना किया था। अभियान को नाविका सागर परिक्रमा नाम दिया गया है। इस दल में लेफ्टिनेंट कमांडर प्रतिभा जामवाल, पी स्वाति, लेफ्टिनेंट ए विजया देवी , बी एश्वर्य तथा पायल गुप्ता भी शामिल हैं। दल ने आस्ट्रेलिया के फ्रेमन्टाइल और न्यूजीलैंड के लेटिल्टन से पोर्ट स्टेनली और केपटाउन होते हुए अभियान पूरा किया। इस दल ने 41 दिन प्रशांत महासागर में बेहद कठिन मौसम में गुजारे। यह पहला मौका है जब नौसेना की महिला अधिकारियों ने समुद्र के रास्ते विश्व परिक्रमा पूरी करने का साहसिक कारनामा किया है। 
