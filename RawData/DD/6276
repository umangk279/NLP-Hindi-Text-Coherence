अमेरिका में दो-तिहाई हिस्से इस वक्त भयंकर गर्मी की चपेट में है. न्यूयार्क, फिलाडेल्फिया और वाशिंगटन समेत कई बड़े शहरों में तापमान 38 डिग्री सेल्सियस तक पहुंच गया है. 
मध्य पश्चिमी मैदान से लेकर अटलांटिक तट तक करीब 20 करोड़ लोग इस भयंकर गर्मी से जूझ रहे हैं और चिलचिलाती धूप से बचने की जद्दोजहद कर रहे हैं. नेशनल वेदर सर्विस ने चेतावनी दी है कि यदि एहतियात नहीं बरती गई, तो इस भयंकर गर्मी से लोगों को बेहोशी या मूर्छा आ सकती है. लोगों से यथासंभव पानी पीने, घरों के अंदर ही रहने तथा बच्चों एवं जानवरों को नहीं छोड़ने की अपील की जा रही है.
गर्मी के चलते अमेरिका में कम से कम छह लोगों की मौत हो गई है. उनमें से दो लोगों की जान पूर्वी प्रांत मैरीलैंड में इसी हफ्ते चली गई. अमेरिका में कुछ जगहों पर तापमान 46 डिग्री तक पहुंच गया है. पूर्वी कनाडा के कुछ हिस्सों के लिए लू की चेतावनी जारी की गई है. न्यूयॉर्क के महापौर डथ ब्लासियो ने गर्मी संबंधी आपातकाल की घोषणा भी की है.
