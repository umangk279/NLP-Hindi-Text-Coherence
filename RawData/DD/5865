जम्मू- कश्मीर प्रशासन ने कहा कश्मीर घाटी में चरणबद्ध तरीके से हटाया जा रहा है प्रतिबंध, स्वतंत्रता दिवस से पहले बीएसएफ भारत-पाकिस्तान अंतरराष्ट्रीय सीमा पर बरत रहा है सतर्कता, जश्न-ए-आजादी समारोह के लिए राज्य में हुई 'फुल ड्रेस रिहर्सल'। 
जम्मू-कश्मीर सरकार ने कहा है कि कश्मीर घाटी में प्रतिबंधों में चरणबद्ध तरीके से ढील दी जा रही है और जम्मू संभाग में स्थिति पूरी तरह से सामान्य स्थिति बहाल हो गई है। सरकारी प्रवक्ता रोहित कंसल ने श्रीनगर में पत्रकारों से बातचीत में यह जानकारी दी। उन्‍होंने कहा कि जम्‍मू क्षेत्र में प्रतिबंध लगभग पूरी तरह हटा लिए गए हैं, लेकिन कश्‍मीर के कुछ इलाकों में अभी प्रतिबंध हैं।
रोहित कंसल ने कहा कि जम्‍मू, कश्‍मीर और लद्दाख के सभी जिलों में स्‍वतंत्रता दिवस समारोह के पूर्वाभ्‍यास के लिए फुल ड्रैस रिहर्सल की गई। उन्‍होंने बताया कि राज्‍य भर में समारोहों के सुचारु रूप से आयोजन के लिए सभी तैयारियों पूरी कर ली गई है।
स्‍थानीय अधिकारियों द्वारा स्थिति के आकलन के आधार पर कश्‍मीर घाटी के विभिन्‍न इलाकों में प्रतिबंधों में ढील दी जाएगी। रोहित कसंल ने यह भी कहा कि ट्वीटर पर फर्जी सूचनाएं डालने वालों पर नजर रखी जा रही है। लोगों में दुर्भावना फैलाने वाले संदेशों से भी कानूनी प्रक्रिया के अनुसार सही तरीके से निपटा जा रहा है।
