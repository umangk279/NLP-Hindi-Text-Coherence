केंद्रीय मंत्री गजेंद्र सिंह शेखावत ने बुधवार को जोधपुर में अधिकारियों के साथ बैठक कर कोविड-19 की स्थिति की समीक्षा की. बैठक में कोविड-19 के तहत कार्य कर रहे सभी विभागों के प्रमुख अधिकारी मौजूद रहे. 
केंद्रीय मंत्री और जोधपुर के सांसद गजेंद्र सिंह शेखावत ने कोविड-19 की स्थिति के संबंध में विभागवार समीक्षा की और कहा कि महामारी के इस दौर में केंद्र सरकार ने समय रहते कदम उठाए. यही कारण रहा कि आज हम इसे नियंत्रित करने में काफी हद तक सफल रहे. आपदा के इस समय में जिला प्रशासन के अधिकारियों, चिकित्सा से जुड़े सभी वॉरियर, पुलिस एवं सामाजिक संस्थाओं से जुड़े लोगों ने पूरे मनोयोग से काम किया है.
केंद्रीय मंत्री ने कहा कि अभी हमें और सतर्कता के साथ काम करना होगा, क्योंकि हमारे सामने और चुनौतियां आने वाली हैं. आपदा के समय में समाज के लोगों ने ही समाज को संभालने का काम किया है. सामाजिक संस्थाओं, भाजपा कार्यकर्ताओं एवं सामाजिक कार्यकर्ता भी जरूरतमंदों की सेवा में जुटे रहे.
टिड्डियों की रोकथाम के लिए भी केंद्रीय मंत्री ने अधिकारियों को दिए निर्देश
गजेंद्र सिंह शेखावत ने चिंता जताई कि कोविड-19 के साथ ही पश्चिम बंगाल में भीषण तूफान ने तांडव मचाया है. ईरान और पाकिस्तान से आए टिड्डियों ने राजस्थान सहित अनेक राज्यों की परेशानी बढ़ा दी है. उन्होंने जिला कलेक्टर को निर्देश दिए कि टिड्डियों की रोकथाम को लेकर भी कदम उठाए जाएं. इसके लिए प्रभावित क्षेत्रों में पेस्टिसाइड्स का छिड़काव करवाने के निर्देश दिए.
केंद्रीय मंत्री ने इस संबंध ग्रामीणों को जागरूक करने के लिए छोटे-छोटे वीडियो बनाने को कहा. इस दौरान राज्यसभा सांसद नारायण पंचारिया, भाजपा के जिला अध्यक्ष देवेंद्र जोशी, पूर्व उप महापौर देवेंद्र सालेचा, पूर्व महामंत्री महेंद्र मेघवाल सहित विभिन्न विभागों के अधिकारी मौजूद रहे.
विशाल बैरिस्टो, संवाददाता
