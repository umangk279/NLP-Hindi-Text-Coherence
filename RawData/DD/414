भारत में एक दिन में कोविड-19 के 68,584 रोगी ठीक हुए और उन्‍हें अस्‍पतालों से छुट्टी दे दी गई. यह संख्‍या सर्वाधिक है. इससे ठीक हुए रोगियों की कुल संख्‍या करीब 30 लाख हो गई है. 
कोविड-19 रोगियों में भारत की रिकवरी दर 77 प्रतिशत से अधिक हो गई है. ठीक हुए मरीजों की संख्‍या सक्रिय मामलों की तुलना में 21.5 लाख अधिक हो गई.
इस प्रकार ठीक हुए रोगियों की संख्‍या बढ़कर सक्रिय मामलों की तुलना में 3.6 गुना से अधिक हो गई है. इससे यह सुनिश्चित हुआ है कि देश में सक्रिय मामलों की संख्‍या घटी है और वर्तमान में कुल सक्रिय मामले कुल पॉजिटिव मामलों की संख्‍या के केवल 21.16 प्रतिशत ही हैं.
अस्‍पतालों में उन्‍नत और प्रभावी नैदानिक उपचार पर ध्‍यान देने, होम आइसोलेशन के पर्यवेक्षण, गैर-इन्‍वेसिव ऑक्‍सीजन सहायता, मरीजों को त्‍वरित एवं समय पर उपचार के लिए लाने हेतु एम्‍बुलेंस सेवाओं में सुधार, एम्‍स नई दिल्‍ली के टेली परामर्श सत्रों के माध्‍यम से सक्रिय तकनीकी मार्गदर्शन द्वारा कोविड-19 रोगियों का इलाज करने वाले डॉक्‍टरों के नैदानिक प्रबंधन कौशल का उन्‍नयन, स्ट्रिरायड्स ऐंटीकोगुलेंट्स आदि के उपयोग पर ध्‍यान देने से सहज, कुशल रोगी प्रबंधन में मदद मिली है. इन उपायों से भारत की मामला मृत्‍युदर वैश्विक औसत 3.3 प्रतिशत से कम बनी हुई है. प्रति दिन इसमें गिरावट आ रही है और यह आज 1.75 प्रतिशत पर स्थित है.
