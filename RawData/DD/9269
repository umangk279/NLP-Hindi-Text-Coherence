अमृतसर में कल हुए ग्रेनेड हमले के बाद पंजाब और पड़ोसी राज्यों में कड़ी की गई सुरक्षा व्यवस्था,  हमले में तीन की मौत और 10 जख्मी, केंद्रीय गृह मंत्री राजनाथ सिंह ने आतंकियों के खिलाफ़ सख्त कार्रवाई का दिया आश्वासन 
अमृतसर में राजासांसी क्षेत्र के अदलीवाल गांव में रविवार को आतंकी हमले के मामले में सीसीटीवी में हमलावरों की तस्‍वीरें कैद हो गई हैं। पुलिस ने ये तस्‍वीरें जारी कर दी है। इसके साथ ही मामले की जांच में तेजी आ गई है और एनअाइए ने भी मोर्चा संभाल लिया है। रविवार को यहां निरंकारी भवन में चल रहे सत्‍संग पर ग्रेनेड फेंका गया था। इससे हुए धमाके में तीन लोगों की मौत हो गई आैर करीब 20 लोग घायल हो गए। हमले में पाकिस्‍तानी व कश्‍मीरी आतंकियों का हाथ होने की आशंका जताई जा रही है। बताया जाता है कि तीन युवक सत्‍संग के दौरान वहां पहुंचे और ग्रेनेड फेंक दिया। यह मंच के पास फट गया। पंजाब के डीजीपी सुरेश अरोड़ा ने कहा कि हम इसे आतंकी हमला मान रहे हैं। अन्‍य पहलुओं पर भी जांच की जा रही है।
घटना की जांच के लिए जम्मू-कश्मीर से नेशनल इन्वेस्टिगेशन एजेंसी (एनआइए) की टीम भी अमृतसर पहुंच गई है। टीम के सदस्य देर रात घटनास्थल पर पहुंचे और जांच शुरू की। टीम में पठानकोट एयरबेस पर हुए आतंकी हमले की जांच करने वाले सदस्य भी शामिल हैं, ताकि आतंकी हमलों में आपसी संबंध तलाशा जा सके। टीम मुख्य रूप से इस बात की जांच करेगी कि हमले में इस्तेमाल किए गए ग्रेनेड में किस प्रकार के विस्फोटक पदार्थ का इस्तेमाल किया गया है।
