कांग्रेस की ओर से राहुल गांधी और प्रियंका गांधी ने कमान सम्भाली और दोनो ने ही उत्तर प्रदेश में  पार्टी के लिये प्रचार किया। इसबीच भाजपा से टिकट न मिलने के बाद नाराज उदित राज ने आज कांग्रेस का दामन थाम लिया। 
चौथे चरण तक पहूंचती चुनावी घमासान के बीच कांग्रेस अध्यक्ष राहुल गांधी बुधवार को उत्तर प्रदेश में कई इलाकों में पहुंचे। लखीमपुर - खीरी में कांग्रेस अध्यक्ष ने कहा कि दिल्ली में उनकी सरकार आने पर साल में दो बजट पेश होंगे। एक नेशनल बजट होगा और दूसरा किसान बजट। वहीं, यूपी के उन्नाव जिले में कांग्रेस अध्यक्ष ने कहा कि मोदी को रोजगार, गरीब, छोटे व्यापारियों का ख्याल नहीं है। सभा में राहुल ने जनता से वादा किया कि न्याय योजना के तहत व्यवसायियों, गरीबों को कांग्रेस हर महीने पैसा देगी। राहुल गांधी की बुधवार को तीसरी सभा कानपुर की रही जहां, उन्होंने किसानों के जुड़े मुद्दों के साथ साथ, घोषणा पत्र में किए गए वादों को जनता के सामने रखा। 
कॉंग्रेस की महासचिव प्रियंका गांधी वाड्रा भी बुधवार को उत्तर प्रदेश में कई इलाकों ख़ासकर बुंदेलखंड में पहुंची। पांचवे चरण में होने वाले इलाके फतेहपुर में प्रियंका गांधी ने लोगों को संबोधित करते हुए अपील की कि बांटने वाली और नकारात्मकता की राजनीति का खत्मा करें। 
बुधवार को कॉंग्रेस महासचिव ने महोबा में रोड शो भी किया। यहां उन्होंने सरकार पर हमला करते हुए कहा कि सरकार पांच सालों का हिसाब दे। वहीं, कांग्रेस की राष्ट्रीय महासचिव ने हमीरपुर के बीएनवी डिग्री कॉलेज ग्राउंड में जनसभा को संबोधित किया, साथ ही उन्होंने वादा किया कि यदि कांग्रेस की केन्द्र में सरकार बनी तो बुंदेलखण्ड का पिछड़ापन दूर किया जाएगा। 
मंगलवार को भाजपा से लोकसभा का टिकट न मिलने के बाद, बुधवार उदित राज ने पार्टी बदल ली । दिल्ली की उत्तर-पश्चिम सीट से सांसद उदित राज बुधवार को राहुल गांधी से मिलने के बाद कॉंग्रेस में शामिल हो गए। गौरतलब है कि मंगलवार को ही भाजपा ने उत्तर-पश्चिम दिल्ली सीट से उदित राज की जगह सूफी गायक हंसराज हंस को अपना उम्मीदवार बनाया है। 
बॉलीवुड अदाकारा और उत्तर मुम्बई से कॉंग्रेस उम्मीदवार उर्मिला मातोंडकर ने बुधवार को भी अपना चुनावी अभियान दमदार तरीके से आगे बढ़ाती दिखीं। मातोंडकर का मुकाबला भाजपा के मौजूदा सांसद गोपाल शेट्टी से है, जहां मतदान 29 अप्रैल को है। 
