एससीओ सम्मेलन में प्रधानमंत्री नरेंद्र मोदी ने आतंकवाद पर सख्त संदेश देते हुए कहा कि आतंकियों को शह देने वालों को जवाबदेह बनाना जरुरी है। साथ ही पीएम मोदी ने आतंकवाद के खतरे से निपटने के लिए दुनिया के देशों से एकजुट होने की अपील करते हुए कहा कि इसके लिए एक अंतरराष्ट्रीय सम्मेलन बुलाया जाना चाहिए। बिश्केक घोषणापत्र में भी आतंकवाद के हर रुप की निंदा की। 
बिश्केक में शंघाई सहयोग संगठन की बैठक में प्रधानमंत्री नरेन्द्र मोदी ने पाकिस्तान के प्रधानमंत्री इमरान खान की मौजूदगी में आतंकवाद और आतंक को शह देने की पाकिस्तान की नीति पर जमकर परहार किया। प्रधानमंत्री नरेन्द्र मोदी ने पाकिस्तान का नाम लिए बगैर कहा कि आतंकियों को शह देने वालों को जवाबदेह बनाना जरुरी है। इसके लिए उन्होंने दुनिया के सभी देशों से एकजुट होने को कहा और साथ ही आतंकवाद के मसले पर एक अंतर्राष्ट्रीय सम्मेलन बुलाने की भी जरूरत दोहराई।  
शंघाई सहयोग संगठन की बैठक में पाकिस्तानी प्रधानमंत्री इमरान खान को नजरंदाज करके प्रधानमंत्री ने आतंकवाद के मसले पर भारत के सख्त रुख का संदेश तो पहले ही दे ही दिया था ,बैठक के दौरान भी उन्होने इस मसले को सबसे प्रमुखता से उठाया । दुनिया के तमाम बडे नेताओं  की मौजूदगी में पीएम ने आतंकवाद पर बेहद कड़ा रुख पेश किया और  पाकिस्तान पर परोक्ष हमला करते हुए कहा कि आतंकियों को शह देने वालों को जवाबदेह बनाना जरुरी है।
प्रधानमंत्री ने आतंकवाद के खतरे से निपटने के लिए दुनिया के देशों से एकजुट होने की अपील की और कहा कि इसके लिए  एक अंतरराष्ट्रीय सम्मेलन बुलाया जाना चाहिए। 
प्रधानमंत्री ने पिछले रविवार श्रीलंका की अपनी यात्रा का भी जिक्र किया और कहा कि इस दौरान वो  सेंट एंटनी   चर्च गए थे जहा उन्हें आतंकवाद के उस घिनौने चेहरे का स्मरण हुआ जो हर कहीं, कभी भी प्रकट होकर रोज़ मासूमों की जान लेता है।  इससे पहले  गुरुवार को चीन के राष्ट्रपति शी जिनपिंग के साथ वार्ता के दौरान भी पीएम मोदी ने सीमापार पाकिस्तान के आतंकवाद का मुद्दा उठाया और कहा कि भारत आशा करता है कि बातचीत बहाल करने के लिये आतंकवाद मुक्त वातावरण तैयार करने की खातिर पाकिस्तान 'ठोस कार्रवाई' करेगा।प्रधानमंत्री मोदी ने राष्ट्रपति शी से कहा कि उन्होंने पाकिस्तान के साथ संबंधों में सुधार के लिए कदम उठाए थे, लेकिन उन सभी पर पानी फेर दिया गया। 
जनवरी 2016 में पठानकोट वायुसेना बेस पर आतंकवादी हमले के बाद से ही भारत ने पाकिस्तान के साथ बातचीत बंद कर दी है। उसका कहना है कि आतंकवाद और बातचीत साथ-साथ नहीं चल सकते।इस साल की शुरुआत में जम्मू-कश्मीर के पुलवामा में सीआरपीएफ के काफिले पर जैश-ए-मोहम्मद के हमले में 40 जवानों की मौत के बाद आतंकवाद के मसले पर भारत ने पाकिस्तान को दुनिया के सामने बेनकाब कर दिया। भारत के इसी दबाव का असर है कि चीन ने  संयुक्त राष्ट्र सुरक्षा परिषद में आतंकवादी संगठन जैश-ए-मोहम्मद के सरगना मसूद अजहर को वैश्विक आतंकवादी घोषित कराने के मसले पर समर्थन दिया जिससे वो वैश्विक आतंकवादी घोषित होगया। अब दुनिया को इसी तरह से आतंक के मसले पर मिलकर काम करने की जरुरत है। 
