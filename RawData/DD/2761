वित्‍तमंत्री निर्मला सीमारमण ने कल गुवाहाटी में उद्योग और व्‍यापार क्षेत्र के प्रतिनिधियों, अर्थशास्त्रियों और नीति निर्माताओं से चर्चा की। उन्‍होंने कहा कि सरकार नियंत्रण कम करने की व्‍यवस्‍था को लेकर प्रतिबद्ध है और करों से संबंधित सभी विवादों को निपटाना चाहती है।  
वित्‍तमंत्री ने गुरुवार गुवाहाटी में उद्योग और व्‍यापार क्षेत्र के प्रतिनिधियों, अर्थशास्त्रियों और नीति निर्माताओं से चर्चा के दौरान कहा कि अर्थव्‍यवस्‍था को मजबूत बनाने के लिए स्‍व-सहायता समूहों को और अधिक ऋण उपलब्‍ध कराया जायेगा। उन्‍होंने कहा कि पूर्वोत्‍तर के पारंपरिक उद्योगों को उत्‍पाद के प्रदर्शन के लिए और अवसर दिया जाना चाहिएं।
वित्‍तमंत्री संसद में बजट पेश करने के बाद जन जन का बजट कार्यक्रम के तहत देश के विभिन्‍न हिस्‍सों में इस तरह की चर्चा कर रही हैं। उद्योग व अर्थव्यवस्था पर कोरोना वायरस के संक्रमण से हो सकने वाले असर को लेकर वित्त मंत्री ने कहा कि अभी कोई असर नहीं है। उन्होंने कहा कि हालांकि यदि अगले दो महीने में स्थिति में सुधार नहीं हुआ तो कच्चे माल की कमी हो सकती है। सरकार इसे लेकर काम कर रही है कि कैसे इस दिक्कत को दूर किया जाये और उद्योग जगत की मदद की जाए।
 
