वित्त मंत्री निर्मला सीतारमण ने शनिवार को कर्नाटक के बाढ़ प्रभावित इलाक़ों का दौरा किया. उन्होंने बेलगावी में बाढ़ प्रभावितों से मुलाकात की और हर संभव मदद का भरोसा दिया.     
कर्नाटक में हजारों की संख्या में लोग बाढ़ से प्रभावित हैं. यहां बाढ़ के कारण 24 लोगों की मौत हो गई है, जबकि 9 लोग गुमशुदा हैं. यहां 17 जिले बाढ़ से प्रभावित हैं. राज्य में 624 राहत शिविरों में 1.61 लाख लोग रह रहे हैं. जबकि 2.43 लाख लोगों को बचाया गया है.
राज्य के मुख्यमंत्री बीएस येदियुरप्पा ने बताया कि 14,000 घरों को नुकसान पहुंचा है और 3.75 लाख हेक्टेयर फसल बर्बाद हुई है. मुख्यमंत्री बीएस येदियुरप्पा ने मृतकों को परिजनों को पांच-पांच लाख रुपये के मुआवजे की घोषणा की है.
राज्य में बाढ़ की स्थिति से निपटने के लिए एनडीआरएफ की 20, सेना की 11, नौसेना की 5 और एसडीआरएफ की दो टीमों को लगाया गया है.
