सीएए और एनआरसी पर हो रहे विरोध प्रदर्शनों के बीच सोशल मीडिया पर कुछ आपत्तिजनक वीडियो भी वायरल हुए हैं जिनमें देश के विरोध से जुडी बातें कही गयी हैं। बीजेपी प्रवक्ता संबित पात्रा ने पहले जेएनयू छात्र शरजील इमाम का वीडियो जारी किया और अब युवती का वीडियो  ट्वीट किया है जिसमें देश के सुप्रीम कोर्ट पर सवाल खड़े किए गए हैं। 
शाहीन बाग के प्रदर्शन और इस तरह के वीडियो पर बीजेपी ने विरोधियों और प्रदर्शनकारियों पर जोरदार हमला बोला है। पार्टी के वरिष्ठ नेता और केंद्रीय मंत्री रविशंकर प्रसाद ने सोमवार को एक प्रेस कांफ्रेस में कहा कि शाहीन बाग दिल्ली का एक इलाका नहीं एक विचार है जहां भारत तोड़ने वालों को मंच दिया जाता है। उन्होंने कहा कि प्रदर्शन से  लाखों लोगों को परेशानी हो रही है।
बीजेपी के एक और प्रवक्ता संबित पात्रा ने भी शाहीन बाग के प्रदर्शनकारियों पर हमला बोला है ।
इस बीच भड़काऊ भाषण देने के आरोपी शरजील इमाम के बिहार स्थित पैतृक घर पर  पुलिस ने छापेमारी की है । जहांनाबाद के एसपी के मुताबिक इमाम अपने घर पर नहीं मिला  ।शरजील के कथित भड़काऊ भाषणों के सोशल मीडिया पर वायरल होने के बाद उसके खिलाफ राजद्रोह के आरोप लगाए गए हैं।  असम में शरजील के खिलाफ सख्त आतंकवाद विरोधी कानून यूएपीए के तहत एक मामला दर्ज किया गया है।
