पूर्वोत्तर के दो राज्यों अरूणाचल प्रदेश और मिजोरम का आज स्थापना दिवस है। इस अवसर पर गृह मंत्री अमित शाह आज ईंटानगर में विशेष कार्यक्रम में शामिल हुए। गृह मंत्री ने इस मौके पर अरुणाचल प्रदेश की औद्योगिक और निवेश नीति 2020 का शुभारंभ किया। इसके अलावा उन्होंने उद्योग और सड़कों से जुड़ी कई परियोजनाओं की भी शुरुआत की। 
अरूणाचल प्रदेश के 34वें स्थापना दिवस के मौके पर राज्य के दौरे पर पहुंचे केंद्रीय गृहमंत्री अमित शाह ने राज्य के लोगों को कई तोहफे दिए। गृहमंत्री ने न केवल अरुणाचल प्रदेश औद्योगिक और निवेश नीति 2020 को लॉंच किया बल्कि कई और विकास परियोजनाओं की शुरुआत की। इस मौके पर एक कार्यक्रम को संबोधित करते हुए शाह ने पूर्वोत्तर की अनोखी संस्कृति की रक्षा के लिए सरकार की प्रतिबद्धता को दोहराया। गृह मंत्री ने कहा कि अनुच्छेद 370 को हटाए जाने के बाद दुष्प्रचार किया जा रहा था कि इस क्षेत्र में अनुच्छेद 371 को भी निरस्त कर दिया जाएगा लेकिन ऐसा कभी नहीं होगा।
गौरतलब है कि अनुच्छेद 371 के तहत विशेष दर्जा रखने वाले अधिकतर राज्य पूर्वोत्तर में हैं। इस अनुच्छेद का मकसद उनकी सांस्कृतिक विरासत और पारंपरिक कानूनों का संरक्षण है।
शाह ने कहा कि 2014 में जब नरेंद्र मोदी ने प्रधानमंत्री का पद संभाला था, उसके पहले पूर्वोत्तर शेष भारत के साथ सिर्फ भौगोलिक रूप से जुड़ा हुआ था लेकिन देश के बाकी हिस्सों के साथ इस क्षेत्र का वास्तविक भावनात्मक जुड़ाव केवल मोदी सरकार के तहत हुआ।  क्षेत्र में उग्रवाद और अंतरराज्यीय सीमा विवादों की समस्याओं का जिक्र करते हुए, गृह मंत्री ने कहा कि मोदी सरकार उनके हल के लिए प्रतिबद्ध है।
इस मौके पर राज्य के मुख्यमंत्री पेमा खांडू ने संशोधित नागरिकता कानून से प्रदेश को बाहर रखने के लिए केंद्र का धन्यवाद दिया । पीएम मोदी ने अरुणाचल प्रदेश की स्थापना दिवस पर बधाई दी है ।  अपने संदेश में प्रधानमंत्री ने कहा 
'अरुणाचल प्रदेश के स्‍थापना दिवस पर राज्‍य के लोगों को बधाई। यह राज्‍य देशभक्ति और राष्‍ट्र के विकास के प्रति अटूट प्रतिबद्धता का पर्याय है। मैं अरुणाचल प्रदेश की निरंतर प्रगति की कामना करता हूं।'
