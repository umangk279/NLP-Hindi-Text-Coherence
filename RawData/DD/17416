भारतीय ग्रैंडमास्टर द्रोणवल्ली हरिका और अभिजीत गुप्ता ने 24वें अबुधाबी अंतरराष्ट्रीय शतरंज टूर्नामेंट के मास्टर्स वर्ग के सातवें दौर में जीत दर्ज की लेकिन एस पी सेतुरमन को लगातार दूसरी हार का सामना करना पड़ा। 
 विश्व में नौवें नंबर की खिलाड़ी हरिका ने सफेद मोहरों से खेलते हुए अजरबेजान के आदिल सुलेमानली को आसानी से हराया। यह बाजी 40 चाल तक चली जिसमें जीत करने से हरिका पोडियम तक पहुंचे की धुंधली उम्मीद बनाये रखी। उनके लिये हालांकि चुनौती मुश्किल है क्योंकि अब जबकि दो दौर का खेल बचा हुआ है तब हरिका 4.5 अंक हैं और वह संयुक्त 17वें स्थान पर हैं।
मिस्र के बासेम अमीन और यूएई के एआर सालेह सलेम सात में से छह अंक लेकर संयुक्त बढ़त पर हैं। भारत के तीन खिलाड़ी एन आर विग्नेश, अभिमन्यु पुराणिक और आर्यन चोपड़ा ने सातवें दौर में जीत दर्ज की। ये तीनों पांच . पांच अंक के साथ संयुक्त सातवें स्थान पर हैं।
अभिजीत गुप्ता ने हमवतन मिथिल अजगांवकर पर आसान जीत दर्ज की लेकिन उनके सात दौर के बाद केवल 3.5 अंक हैं। सेतुरमन को मंगोलिया के ग्रैंडमास्टर सीगमेड बातचुलुन के हाथों केवल 25 चाल में हार का सामना करना पड़ा। तानिया सचदेव ने हालांकि हमवतन हरि माधवन को हराया। इन दोनों के चार . चार अंक हैं।
भारतीयों में कल तक शीर्ष पर चल रहे शार्दुल गागरे को इंग्लैंड के ग्रैंडमास्टर निजेल शार्ट से हार झेलनी पड़ी। गागरे के अब हरिका के समान 4.5 अंक हैं। इन दोनों के अलावा भारतीय खिलाड़ियों में राहुल संगमा, एएल मुथैया और निहाल सरीन के भी इतने ही अंक हैं। 
