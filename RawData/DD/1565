दक्षिण पश्चिम मॉनसून ने केरल में दस्तक दे दी है. इसी के साथ बरसात का चार महीने लंबा मौसम शुरू हो गया. 
भारत मौसम विज्ञान विभाग ने बताया कि उत्तर भारत में सामान्य से ज्यादा बारिश हो सकती है, जबकि मध्य भारत और दक्षिण प्रायद्वीप में सामान्य बरसात का अनुमान है. पूर्व और पूर्वोत्तर भारत में देश के अन्य हिस्सों की तुलना में कम बारिश होने की संभावना है.
आईएमडी के महानिदेशक मृत्युंजय महापात्र ने कहा, 'दक्षिण-पश्चिम मॉनसून ने केरल में दस्तक दे दी है.' जून से सितंबर तक चलने वाले इस मॉनसून की वजह से देश में 75 फीसदी बारिश होती है.
