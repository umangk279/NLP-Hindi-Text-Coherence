मेट्रो का स्मार्ट कार्ड इस्तेमाल करने वाले यात्री अब फीडर बसों में किराये तथा पार्किंग शुल्क के भुगतान में भी इसका इस्तेमाल कर सकेंगे। दरअसल, यात्रियों को उनके घर तक कनेक्टिविटी की सुविधा देने के प्रयासों में लगी दिल्ली मेट्रो ने अपनी फीडर बसों और कुछ पार्किंग लॉट को कॉमन मोबिलिटी कार्ड से जोड़ दिया है।  
दिल्ली मेट्रो के प्रवक्ता के अनुसार, इस समय मेट्रो नेटवर्क की अलग-अलग लाइनों पर 40 से अधिक रूटों की 200 फीडर बसें चलती हैं। लगभग दो लाख लोग हर दिन मेट्रो फीडर बस सेवाओं का इस्तेमाल करते हैं। 
नई व्यवस्था के तहत यात्री अब 13 स्टेशनों विश्वविद्यालय, साकेत, कड़कड़डूमा, दिलशाद गार्डन, अक्षरधाम, पटेल चौक, कश्मीरी गेट, रोहिणी सेक्टर (18, 19), शास्त्री पार्क, एनएचपीसी चौक, मेवला महाराजपुर, ओल्ड फरीदाबाद और सेक्टर 28 पर पार्किंग शुल्क का इस्तेमाल भी कॉमन मोबिलिटी कार्ड के जरिये कर सकते हैं। इस सेवा को आने वाले समय में सभी पार्किंग लॉट में बढ़ाया जाएगा।
डीएमआरसी ने हैंड हैल्ड टर्मिनल (एचएचटी) में सॉफ्टवेयर को भी अपडेट किया है। इस डिवाइस का उपयोग फीडर बसों में कार्ड को रीड करने और राशि लेने के लिए किया जाता है। इस नए सॉफ्टवेयर से फीडर बसों में टिकट की प्रक्रिया सरल बनाई जाएगी और इससे टिकट लेने देने का समय भी बचेगा। फीडर बसों के लिए न्यूनतम और अधिकतम किराया क्रमश: 5 और 15 रुपए हैं।
दिल्ली मेट्रो ने पिछले कुछ समय में यात्रा को सुविधाजनक तथा सुगम बनाने के कई उपाय किए हैं, जिसके लिए स्टेशनों पर अतिरिक्त हाउस कीपिंग स्टाफ और स्टेशनों के प्रवेश और निकास स्थानों पर मार्शल की तैनाती की है। मेट्रो ट्रेन को साफ रखने के लिए इन्हें हर ट्रिप के बाद टर्मिनल स्टेशनों पर साफ किया जाता है। 
