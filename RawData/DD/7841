बिहार में एनडीए ने लोकसभा चुनावों के लिए उम्मीदवारों की सूची जारी की, भाजपा नेता रविशंकर प्रसाद पटना साहिब, राधा मोहन सिंह पूर्वी चंपारण, बेगूसराय से गिरिराज सिंह, बक्सर से अश्विनी चौबे और जमुई से एलजेपी नेता चिराग पासवान लड़ेंगे चुनाव। 
बिहार में एनडीए के उम्मीदवारों का ऐलान हो गया। हालांकि 40 में अभी 39 सीटों पर ही प्रत्याशी घोषित हुए हैं। पटना साहिब से जहां शत्रुध्न सिन्हा का टिकट काटकर रविशंकर प्रसाद को प्रत्याशी बनाया गया है वहीं गिरिराज सिंह की सीट बदलकर उन्हें बेगूसराय से चुनाव के समर में भेजा जा रहा है। खास बात ये है कि इस बार रामविलास पासवान चुनाव नहीं लड़ रहे हैं।
बिहार की 40 में से 39 लोक सभा सीट पर एनडीए के प्रत्याशियों की घोषणा के साथ ही यहां का चुनावी तापमान बढ़ गया है। बीजेपी और जेडीयू 17-17 सीट पर जबकि एलजेपी 6 सीट पर चुनाव लड़ेगी। बीजेपी ने अपने सभी केंद्रीय मंत्रियों को चुनाव के मैदान में उतारा है। 
लेकिन, सबसे ज्यादा चर्चा है पटना साहिब सीट की, यहां से बीजेपी ने पार्टी की मुखालफत कर रह रहे शत्रुघ्न सिन्हा को बाहर का रास्ता दिखाते हुए रविशंकर प्रसाद पर भरोसा जताया है।  गिरिराज सिंह की सीट बदलकर इस बार उन्हें बेगूसराय से प्रत्याशी बनाया गया है। जबकि अश्विनी चौबे बक्सर से चुनाव लड़ेंगे। आरा से आर के सिंह, पूर्वी चंपारण से राधा मोहन सिंह, पाटलिपुत्र से रामकृपाल यादव, सारण से राजीव प्रताप रूड़ी, पश्चिमी चंपारण से डॉ संजय जायसवाल चुनाव लड़ेंगे। 
एलजेपी की बात करें तो जमुई से चिराग पासवान. हाजीपुर से रामविलास पासवान की जगह उनके भाई पशुपति पारस, नवादा से चंदन कुमार और वैशाली से वीणा देवी को उम्मीदवार बनाया गया है। खगड़िया पर एलजेपी बाद में अपना उम्मीदवार तय करेगी। रामविलास पासवान को भाजपा अपने कोटे से राज्यसभा भेजने की तैयारी में है। 
जेडीयू के खाते में जो सीट गई हैं उनमें बाल्मीकि नगर, सीतामढ़ी, झंझारपुर, सुपौल, किशनगंज, कटिहार, पूर्णिया, मधेपुरा, गोपालगंज, सीवान, भागलपुर, बांका, मुंगेर, नालंदा, काराकट, जहानाबाद और गया शामिल हैं। {Gfx out} 
17वीं लोक सभा के लिए इस बार सात चरण में चुनाव हो रहे हैं और बिहार में सभी चरणों में मतदान कराए जाएंगे। जबकि 23 मई को मतों की गिनती होगी। 
आगामी लोकसभा चुनाव के लिये बिहार में एनडीए गठबंधन की सीटों के ऐलान के बाद भाजपा नेताओं ने खुशी जताई है। साथ ही नेताओं ने कहा कि देश के विकास के लिये पार्टी नेतृत्व में काम करेंगे। 
