राष्ट्रीय राजधानी दिल्ली में मानसून ने दस्तक दे दी है। बुधवार को दिल्ली के कई हिस्सों में जमकर बारिश हुई। भारी बारिश के चलते कई इलाकों में जलजमाव और लोगों को ट्रैफिक जाम का सामना करना पड़ा।  
मौसम विभाग के महानिदेशक मृत्युंजय मोहापात्रा ने बताया मानसून के बादल दिल्ली पहुंच चुके हैं हालांकि इसकी घोषणा बुधावर की सुबह साढ़े आठ से अगले 24 के बीच होने वाली बारिश के आधार पर किया जाएगा। 
भारतीय मौसम विभाग में क्षेत्रीय पूर्वानुमान केन्द्र के प्रमुख कुल्दीप श्रीवास्तव ने बताया कि मौसन विभाग की ओर से गुरुवार को राजधानी दिल्ली के अलग अलग हिस्सों में भारी बारिश का अनुमान व्यक्त किया गया है। आमतौर पर, मानसून वाली हवा प्रणाली 27 जून को दिल्ली पहुंचती है।
मौसम विशेषज्ञों के अनुसार, सामान्य से पहले दिल्ली में मानसून के आगमन का कारण एक चक्रवाती संचलन है जो 19 और 20 जून को दक्षिण-पश्चिम उत्तर प्रदेश की ओर बढ़ा है जिससे मानसून में मदद मिली है। अगले तीन दिन तक बारिश होने की उम्मीद जताई जा रही है और पारा 36 डिग्री के आसपास रहने की संभावना व्यक्त की गई।
इस बीच, मौसम विभाग ने उत्तर-पश्चिम भारत में इस साल  अच्छी बारिश का अनुमान व्यक्त किया।
