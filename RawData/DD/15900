वक़्त के साथ पारंपरिक नृत्यों के साथ युवा कलाकार नये प्रयोग कर रहे हैं जो दर्शकों को भी पसंद आ रहे हैं. राजधानी में चल रहे जश्न-ए- रेख्ता में कत्थक नृत्यांगना मंजरी चतुर्वेदी और किस्सागोई फनकार नीलेश मिश्रा ने ग़ालिब और नवाब जान की कहानी कुछ नये अंदाज़ में प्रस्तुत की।   
 दिसंबर की गुलाबी ठंड में गुड़ सी मिठास घोलने वाला उर्दू का सबसे बड़ा फेस्टिवल मेजर ध्यानचंद स्टेडियम में चल रहा है। रेख़्ता फाउंडेशन की ओर से आयोजित जश्न-ए-रेख्ता का यह चौथा एडिशन है। जश्न के उद्घाटन के मौके पर मशहूर अदाकारा वहीदा रहमान और पद्म विभूषण से सम्मानित शास्त्रीय गायक पंडित जसराज पहुंचे थे। पंडित जसराज ने कहा कि उर्दू संगीत की भाषा है, इसे फिल्मों ने जिंदा रखा है कोई भी गाना सुनें उसमें उर्दू होती है। वहीं वहीदा रहमान का कहना था कि उर्दू में नजाकत है, जब आदमी इश्क करता है तो शायरी करना चाहता है।
शनिवार को यहां मुस्लिम सामाजिक फिल्मों पर चर्चा हुई जिसमें वहीदा रहमान, शबाना आजमी और ईरा भास्कर ने हिस्सा लिया। उधर, आरजे सायमा ने नए शायरों के कलाम पढ़े। यहां शाम को शानदार बनाया मुशायरे ने जिसमें मशहूर शायर राहत इंदौरी और जावेद अख्तर शामिल थे। इससे पहले कत्थक नृत्यांगना मंजरी चतुर्वेदी और रेडियो की मशहूर आवाज नीलेश मिश्रा ने मुगल काल की शायरी और नृत्य को बेहद खूबसूरती से मंच पर उतार दिया। रेख्ता फाउंडेशन के संस्थापक डॉ. संजीव सराफ का कहना है कि उर्दू केवल एक भाषा नहीं है, बल्कि पूरी संस्कृति है और दिलों को जोड़ती है।
मंटो के रूबरू सेशन में अभिनेता नवाजुद्दीन सिद्दीकी और नंदिता दास अपनी फिल्म मंटो पर चर्चा करने पहुंचे थे। नंदिता दास ने कहा कि इससे पहले उनकी फिल्मों को लेकर भी विवाद होते रहे हैं। वहीं नवाजुद्दीन सिद्दीकी ने बताया कि मंटो की फिल्म में काम करते हुए उन्होंने मंटो से बेबाकी से सच बोलना सीखा और अपनी किताब में सच बोल दिया, जिसपर इतना विवाद हो गया। सच बोलना अब मुश्किल हो गया है। 
