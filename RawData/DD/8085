नागपुर बनेगा देश का 10वां मेट्रो सेवा उपलब्ध कराने वाला शहर 
महाराष्ट्र के तीसरे सबसे बड़े शहर और राज्य की शीतकालीन राजधानी के रूप में पहचाना जाने वाला संतरों का शहर नागपुर अब मेट्रो रेल से सुसज्जित होने जा रहा है। प्रधानमंत्री नरेंद्र मोदी आज वीडियो कांफ्रेसिंग के ज़रिए इसका लोकार्पण करेंगे और शुक्रवार से यह आम लोगों के लिए खोल दी जाएगी। प्रधानमंत्री आज दृष्टिबाधितों के लिए सिक्कों की नई श्रंखला भी जारी करेंगे।
मेट्रो सेवा के लिए नागपुर के लोगों का लंबा इंतजार अब खत्म हो रहा है। आज प्रधानमंत्री नरेंद्र मोदी नागपुर मेट्रो के पहले चरण का उद्घाटन दिल्ली से वीडियो कांफ्रेसिंग के ज़रिए करेंगे जबकि इस मौके पर केन्द्रीय मंत्री नितिन गडकरी नागपुर में मौजूद होंगे । इसके बाद शुक्रवार से यह मेट्रों सेवा आम लोगों के लिए खोल दी जाएगी। नागपुर में मेट्रो आगमन से यहां के लोगों में काफी उत्साह नज़र आ रहा है।
नागपुर मेट्रो की सबसे दिलचस्प बात ये है कि यह देश की इकलौती ऐसी मेट्रो होगी जिसकी 65 फ़ीसदी ऊर्जा का श्रोत सौर्य ऊर्जा होगी। पर्यावरण के दृष्टिकोण से इस मेट्रो में सौ फीसदी वाटर रिसाइक्लिंग की सुविधा भी होगी। नागपुर मेट्रो के पहले चरण के 13 किलोमीटर लम्बें ट्रैक के उद्घाटन के साथ ही नागपुर देश का मेट्रो सेवा उपलब्ध करानेवाल 10वां शहर बन जाएगा। 
