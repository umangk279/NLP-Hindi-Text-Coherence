बिहार में नदियों के जलस्तर में आई कमी बाढ़ से हालात गंभीर, अब तक 78 लोगों की मौतl मौसम विभाग ने राज्य के कई हिस्सों में भारी बारिश की जताई आशंका 
बिहार के कई हिस्सो में बाढ़ की स्थिति अभी भी गंभीर बनी हुई है। सिर्फ बिहार में ही बाढ़ से जान गंवाने वालों की संख्या 78 हो चुकी है। बाढ़ के कारण सीतामढ़ी जिले में सबसे अधिक 18 मौतें हुईं हैं तो अररिया ज़िले में अब तक 12 मौतों की ख़बर है। राज्य में बाढ़ से 55 लाख से अधिक लोग प्रभावित है। राज्य के बारह जिले इस समय बाढ़ की चपेट में हैं। कई नदियों का जलस्तर घटने से अब सारा फोकस राहत और बचाव कार्यों पर है। सीतामढ़ी में एनडीआरएफी की टीमें बाढ़ में फंसे लोगों को निकालकर सुरक्षित स्थानों पर पहुंचा रही है। बाढ़ से ग्रस्त लोगों को नावों के माध्यम से उनके सुरक्षित जगहों पर पहुंचाया जा रहा है। सीतामढ़ी में प्रशासन मुस्तैदी के साथ सभी जरूरतमंद राहत सामग्री लोगों को मुहैया कराने के बावजूद स्थिति गंभीर बनी हुई है।
अररिया में पानी का स्तर बहुत तेजी के साथ घट रहा है जिसकी वजह से लोगों अपने घरों की और कूच कर रहे है। लेकिन मधुबनी सहित उत्तर और पूर्व बिहार के कई जिलों में स्थिति अभी भी गंभीर बनी हुई है। पांच नदियां भागमति, कमला बलान, लालबाकेया, महानंदा में 12 जगहों पर पानी का स्तर खतरे के निशान से ऊपर बह रहा है। कई गांव जलमग्न हो गए है। लोगों को शिविर कैंपों में पहुंचाया गया है। 
किशनगंज में ज्यादात्तर इलाकों में बाढ़ का पानी भर जाने के कारण लोगों को काफी दिक्कतों का सामना करना पड़ रहा है। लोगों को एक जगह से दूसरी जगह जाने के लिए वाहनों की जगह नांवों का इस्तेमाल करना पड़ रहा है। एक लाख तेरह हजार लोग इस समय राहत शिविरों में रह रहे है और कई अन्य लोगों ने बाढ़ के पानी से बचने के लिए राष्ट्रीय राजमार्गों पर शरण ली है। 
राष्‍ट्रीय आपदा मोचन बल, राज्य आपदा मोचन बल और एस.एस.बी की 26 टीमों को राहत अभियान के काम में लगाया गया है। राज्य सरकार ने चिकित्सा विभाग के कर्मचारियों की छुट्टियां रद्द कर दी है और बाढ़ की विभीषका झेल रहे इलाकों में मेडिकल टीमें भेजी गयी हैं। 
