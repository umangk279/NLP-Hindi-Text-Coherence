11 जुलाई को पूरे विश्व में विश्व जनसंख्या दिवस मनाया जाता है। जनसंख्या दिवस मनाने का उद्देश्य जनसंख्या को नियंत्रित करना और बढ़ती जनसंख्या को नियंत्रित करने के लिए संदेश देना है।  
दुनिया भर के मुल्कों में खासकर विकासशील देशों के सामने जनसंख्या विस्फोट एक बड़ी चिंता का कारण है। जिस चिंता का इजहार प्रधानमंत्री नरेंद्र मोदी भी लाल किले के प्राचीर से कर चुके हैं। 2019 में स्वाधीनता दिवस समारोह को संबोधित करते हुए पीएम मोदी ने जनसंख्या विस्फोट पर चिंता जताई थी और कहा था कि समिति परिवार से न केवल एक परिवार का बल्कि देश का भला होने वाला है। पीएम का कहना है कि जो लोग सीमित परिवार के फायदे को समझा रहे हैं, उन्हें सम्मानित किए जाने की जरूरत है। छोटा परिवार रखने वाले देशभक्त की तरह हैं। 
वर्तमान में चीन और भारत दुनिया के सबसे अधिक जनसंख्या वाले देश हैं लेकिन सबसे तेज गति से जनसंख्या वृद्धि करने वाला देश नाइजीरिया है, जिसके वर्ष 2050 तक अमेरिका को पीछे छोड़कर तीसरे स्थान पर पहुंचने की संभावना दिखाई पड़ती है। फिलहाल हिंदुस्तान की आबादी 130 करोड़ से ज्यादा है। 
यूएन का अनुमान है कि पूरी दुनिया की आबादी 2023 तक 8 अरब और 2056 तक 10 अरब को पार कर जाएगी। 11 जुलाई 1989 को विश्व जनसंख्या दिवस मनाने की शुरुआत संयुक्त राष्ट्र विकास कार्यक्रम की संचालक परिषद द्वारा शुरू की गई थी। दरअसल 11 जुलाई 1987 तक वैश्विक जनसंख्या का आंकड़ा 5 अरब के पार हो चुका था, जिसे देखते हुए विश्व जनसंख्या दिवस मनाने और जारी रखने का निर्णय लिया गया था। 
इस साल विश्व जनसंख्या दिवस 2020 का थीम विशेष रुप से कोविड-19 महामारी के समय में दुनिया भर में महिलाओं और लड़कियों के स्वास्थ्य और अधिकारों की सुरक्षा पर आधारित है। 
भारत में जनसंख्या वृद्धि एक बड़ी समस्या के रूप में तेजी से उभर कर सामने आ रहा है, जिसके लिए तमाम राजनीतिक दलों ,समाजसेवी संगठनों और बुद्धिजीवियों को आगे आना होगा। लेकिन सबसे बड़ी जवाबदेही युवाओं के कंधे पर है ,जो देश के भविष्य हैं। जिन्हें जागरूकता अभियान के ज़रिए पीएम मोदी के सपनों को साकार करने के लिए बड़ी भूमिका निभानी होगी,तभी जनसंख्या विस्फोट को रोका जा सकता है। 
 
राजेश राज की रिपोर्ट,डीडी न्यूज़
