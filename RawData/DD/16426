सऊदी अरब ने यमन से दागी गई एक मिसाइल को मार गिराया है। जानकारी के मुताबिक सऊदी अरब के रियाद एयरपोर्ट के पास राजधानी के उत्तर-पूर्व में इस मिसाइल को ध्वस्त किया गया। 
 सरकारी न्यूज़ चैनल अल-अखबरिया ने कहा कि मिसाइल छोटे आकार की थी और इससे कोई नुक़सान नहीं हुआ। यमन में हूती विद्रोहियों से संबंधित एक चैनल ने कहा है कि इस मिसाइल को किंग खालिद इंटरनेशनल एयरपोर्ट पर दागा गया था। 
सऊदी बलों ने पहले भी हूती की मिसाइलों को मार गिराने के दावे किए हैं, मगर इससे पहले कोई भी मिसाइल घनी आबादी वाले इलाके के इतने करीब नहीं पहुंच पाई थी। यमन में राष्ट्रप्रति अब्दराब्बुह मंसूर हादी की सरकार और हूती विद्रोहियों के बीच युद्ध छिड़ा हुआ है। सऊदी अरब हूती को हराने वाले अभियान की अगुवाई कर रहा है। वह 2015 से इस विद्रोही संगठन पर हवाई कार्रवाई कर रहे अंतरराष्ट्रीय गठबंधन में शामिल प्रमुख देश है। 
