पोक्योंग में सिक्किम का पहला एयरपोर्ट बनकर पूरी तरह तैयार है। प्रधानमंत्री नरेंद्र मोदी सोमवार को इस हवाई अड्डे का उद्घाटन करेंगे। इस नागरिक हवाई अड्डे के शुरु होने से सिक्किम का देश के अन्य भागों से हवाई संपर्क स्थापित होगा और विकास के एक नए अध्याय की शुरुआत होगी।  
हिमालय की श्रृंखलाओं के बीच तकरीबन साढ़े 4 हज़ार फिट की ऊंचाई पर बना पॉक्योंग एयरपोर्ट एशिया के सबसे ऊँचे स्थानों पर बने हवाई अड्डो में से एक है। यह ग्रीन फील्ड एयरपोर्ट सिक्किम का इकलौता एयरपोर्ट है। इस एयरपोर्ट का 1 हज़ार 700 मीटर का रनवे है। जिसे बनाने में बेहतरीन इंजीनियरिंग क्षमता का परिचय दिया गया है। इसे इस तरह से बनाया गया है कि प्राकृतिक आपदा की स्थिति में भी एयरपोर्ट को नुकसान न पहुंचे।
अभी तक गंगटोक आने के लिए पश्चिम बंगाल के बागडोगरा आना पड़ता था उसके बाद 124 किलोमीटर पहाड़ी सड़क मार्ग से 5 से घंटे का सफर करना पड़ता था। पोक्योंग एयरपोर्ट के बनने से सिक्किम में पर्यटन का विकास होगा ही, यहाँ के लोगों के जीवन स्तर में भी तेजी से परिवर्तन आएगा। इस एयरपोर्ट का उपयोग आपदा और आकस्मिक जरूरत के वक्त किया जा सकेगा।
एयरपोर्ट के उद्घाटन के बाद प्रधानमंत्री पोक्योंग टाउन में एक जनसभा को संबोधित करेंगे। पोक्योंग एयरपोर्ट को स्थानीय संपर्क बढ़ाने के मकसद से बनी उड़ान योजना के तहत विकसित किया गया है। उद्घाटन के बाद 4 अक्टूबर को स्पाइस जेट की पहली उड़ान कोलकाता से पोक्योंग के बीच शुरू होगी। उसके बाद 14 अक्टूबर से गुवाहाटी से उड़ान शुरु होगी। भविष्य में पोक्योंग एयरपोर्ट को भूटान, नेपाल, दिल्ली और देश के अन्य भागों से जोड़ा जाएगा।
