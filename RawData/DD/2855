देश भर में आज मनाया जा रहा महाशिवरात्रि का त्यौहार। अंधकार और अज्ञान को दूर करने के प्रतीक के रूप में हो रही है भोलेनाथ की पूजा। शिवशंकर की अर्चना करने के लिए देश भर के शिवमंदिरों में उमड़ी भक्तों की भारी भीड़।  
फाल्गुन कृष्ण पक्ष की चर्तुदशी को महाशिवरात्रि पर्व मनाया जाता है। शास्त्रों के अनुसार महाशिवरात्रि के दिन भगवान शिव का पार्वती के साथ विवाह हुआ था इसलिए इस दिन को उनके विवाह उत्सव के रूप में मनाया जाता है। हलांकि कई मान्यताओं में महाशिवरात्रि को भगवान शिव के प्रकट होने के दिवस के रूप में भी मनाया जाता है। इस बात में कोई संशय नहीं कि किवदंतियों और कथाओं से भी व्यापक और विराट है महाशिवरात्रि का ये त्योहार।
हलांकि इस साल पड़ने वाली महाशिवरात्रि कई मायनों में खास है। इस महाशिवरात्रि पर 117 साल बाद शनि और शुक्र का दुर्लभ योग बना है। इससे पहले 1903 में इन ग्रहों का ऐसा योग बना था। ऐसी मान्यता है इस योग में भगवान शिव की अराधना करने पर शनि, गुरू, शुक्र के दोषों से मुक्ति मिलती है।  
21 फरवरी को शिवरात्रि शाम को 5 बजकर 20 मिनट से शुरु होकर शनिवार 22 फरवरी को शाम 7 बजकर 2 मिनट तक रहेगी। रात्रि की पूजा शाम 6 बजकर 41 मिनट से शुरू होकर रात 12 बजकर 52 मिनट तक होगी।  ऐसा माना जाता है कि महादेव के मंत्र काफी शक्तिशाली होते हैं। इनकी पूजा से सारे कष्ट दूर हो जाते हैं और अपार शक्ति की प्राप्ति होती है।
