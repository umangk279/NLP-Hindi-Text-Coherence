करतारपुर गलियारे के मसले पर ज्यादातर मामलों में भारत पाक सहमत,  हर दिन 5000 भारतीय पर्यटक बिना वीजा के कर सकेंगे यात्रा ,  श्रद्धालुओं से फीस मांगने और प्रोटोकॉल अधिकारी की नियुक्ति पर पाक के अड़ियल रुख पर भारत ने जतायी निराशा, खास मौकों पर श्रद्धांलुओं की संख्या बढाने और सुरक्षा सुनिश्चित करने की भारत की मांग. 
सिख श्रद्धालुओं के लिए प्रस्तावित करतारपुर गलियारे के मसौदा समझौते को अंतिम रूप देने के उद्देश्य से भारत और पाकिस्तान के बीच बुधवार को तीसरे दौर की बातचीत  हुई। अमृतसर के अटारी में हुई संयुक्त सचिव स्तर की बैठक में शामिल होने के लिए 20 सदस्यीय पाकिस्तानी प्रतिनिधिमंडल भारत पहुंचा था। भारत की ओर से वार्ता में विदेश मंत्रालय, रक्षा मंत्रालय गृह मंत्रालय, पंजाब सरकार और एनएचएआई के अधिकारी शामिल हुए। बैठक में अब तक की वार्ता की प्रगति की समीक्षा हुई और दोनों पक्षों में तमाम मसलों पर सहमति बन गयी।
भारतीय पर्यटक बिना वीजा के यात्रा कर सकेंगे। ओवरसीज कार्ड  धारक भी यात्रा कर सकेंगे। हर दिन 5000 श्रद्धालु यात्रा कर सकेंगे। करतारपुर साहिब गलियारा पूरे साल, सातों दिन खुलेगा और लोग अकेले या समूह में यात्रा कर सकेंगे। हालांकि श्रद्धालुओं से फीस मांगने और प्रोटोकॉल अधिकारी की नियुक्ति के मसले पर पाक ने भारत की मांग नहीं मानी है। भारत ने पाक के रुख पर निराशा जताते हुए पाक से इस बारे में फिर से विचार करने को कहा है । इसके अलावा भारत वे खास मौकों पर श्रद्धालुओं की संख्या बढाने और यात्रिय़ों की सुरक्षा सुनिश्चित करने पर पाक से अपनी मांग रखी है।
पाकिस्तान ने इस पर विचार करने का भरोसा दिया है। भारत ने कहा है कि सुरक्षा के मसले पर पहले ही पाक को डोजियर सौंपा जा चुका है । भारत ने कहा है कि उसकी तरफ पैंसेजट टर्मिनल और हाईवे बनाने का काम तेजी से चल रहा है और जल्द ही सारी व्यवस्थाएं पूरी हो जाएंगी। प्रस्तावित गलियारा पाकिस्तान के करतारपुर स्थित दरबार साहिब को गुरदासपुर जिला स्थित डेरा बाबा नानक गुरुद्वारे से जोड़ेगा। करतारपुर साहिब की स्थापना गुरू नानक देव ने 1522 में की थी।
पाकिस्तान भारतीय सीमा से लेकर गुरुद्वारा दरबार साहिब तक गलियारे का निर्माण कर रहा है जबकि डेरा बाबा नानक से लेकर सीमा तक दूसरे हिस्से का निर्माण भारत कर रहा है। उपराष्ट्रपति वेंकैया नायडू ने पिछले साल 26 नवंबर को डेरा बाबा नानक-करतारपुर साहिब गलियारे की पंजाब के गुरदासपुर जिले के मान गांव में नींव रखी थी।
