जवाहरलाल नेहरू विश्वविद्यालय परिसर में दो छात्र संगठन के सदस्यों के बीच झड़प में एक दर्ज़न से अधिक छात्र घायल हो गए हैं। घायलों का इलाज  एम्स के ट्रॉमा सेंटर में चल रहा है। विश्वविद्यालय प्रशासन ने कानून-व्यवस्था बहाल करने के लिए परिसर में पुलिस बुलाई। गृह मंत्री अमित शाह ने दिल्ली पुलिस प्रमुख अमूल्य पटनायक से बात की और मंत्रालय ने उनसे रिपोर्ट मांगी है। 
जवाहरलाल नेहरू विश्वविद्यालय परिसर में दो छात्र संगठनों के सदस्यों के बीच आज शाम झड़प हो गई। झड़प के दौरान एक दर्ज़न से अधिक छात्र घायल हो गये, जिनका एम्स के ट्रॉमा सेंटर में इलाज चल रहा है। इसके साथ ही एक शिक्षक के घायल होने की भी ख़बर है, जिनका सफदरजंग अस्पताल में इलाज चल रहा है। विश्वविद्यालय प्रशासन ने परिसर में कानून-व्यवस्था बहाल करने के लिए पुलिस बुलाई गई है।
दिल्ली के उपराज्यपाल अनिल बैजल ने जवहार लाल नेहरू विश्वविद्यालय में हुई हिंसा की आलोचना की है। उन्होंने ट्वीट किया.. 
जेएनयू परिसर में हिंसा भड़कने के बाद जेएनयू के रजिस्ट्रार प्रमोद कुमार ने एक बयान में कहा है कि पूरे जेएनयू समुदाय के लिए अत्यावश्यक संदेश है कि परिसर में कानून व्यवस्था की समस्या पैदा हो गयी है। लाठियों से लैस कुछ नकाबपोश उपद्रवी आसपास घूम रहे हैं, संपत्ति को नुकसान पहुंचा रहे हैं और लोगों पर हमले कर रहे हैं। जेएनयू प्रशासन ने व्यवस्था बनाये रखने के लिए पुलिस को बुलाया है।’’ उन्होंने कहा, ‘‘यह शांति बनाये रखने और चौकन्ना रहने का क्षण है। उपद्रवियों से निपटने के लिए प्रयास चल रहे हैं।’’
केन्द्रीय मानव संसाधन विकास मंत्री रमेश पोखरियाल ‘निशंक’ ने जेएनयू छात्रों से विश्वविद्यालय की गरिमा बनाए रखने और परिसर में शांति बनाए रखने का आग्रह किया। एचआरडी मंत्रालय ने रजिस्ट्रार प्रमोद कुमार से हिंसा पर तत्काल रिपोर्ट मांगी है। मंत्रालय ने जेएनयू में हिंसा की निंदा की है। 
मंत्रालय के संज्ञान में आया है कि नकाबपोश लोगों के एक समूह ने जेएनयू परिसर में प्रवेश किया, पत्थर फेंके, संपत्ति को नुकसान पहुंचाया और छात्रों पर हमला किया। यह बहुत दुर्भाग्यपूर्ण और अत्यधिक निंदनीय है। हिंसा और अराजकता के ऐसे कृत्य बर्दाश्त नहीं किए जाएंगे। जेएनयू में कानून व्यवस्था की स्थिति बनाए रखने के लिए जेएनयू प्रशासन द्वारा पुलिस को बुलाया गया है।
घटना के बाद परिसर के भीतर और आस पास बड़ी संख्या में पुलिस बल तैनात किया गया है और प्रवेश द्वार को बंद कर दिया गया है। छात्रों ने आरोप लगाया कि हमलावरों ने हॉस्टल में घुसकर छात्रों और शिक्षकों के साथ मारपीट की। गृह मंत्री अमित शाह ने दिल्ली पुलिस प्रमुख अमूल्य पटनायक से बात की और मंत्रालय ने उनसे रिपोर्ट मांगी है। दिल्ली पुलिस के मुख्यालय के बाहर भी रात को बड़ी संख्या में छात्रों ने प्रदर्शन किया।
 
