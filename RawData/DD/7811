दिल्ली में बीजेपी केंद्रीय चुनाव समिति की बैठक जारी है, बैठक में कई राज्यों के उम्मीदवारों पर मंथन किया जाएगा। झारखंड आरजेडी की अध्यक्ष अन्नपूर्णा देवी बीजेपी में शामिल हुईं, वहीं पैरालंपिक दीपा मलिक ने भी बीजेपी का दामन थाम लिया। बीजेपी ने टीडीपी और टीएमसी सरकारों की चुनाव आयोग से शिकायत की है। 
अब जब सियास पारा इतना ऊपर हो तो कई उठापटक होना लाज़मी है। दलों में आवाजाही लागातार जारी है, कहीं राजनीतिके बड़े नाम हैं तो कहीं समाज के दूसरे क्षेत्रों के लोग भी अपनी सियासी बिसात बिछाने का ये चुनावी मौसम छोड़ना नहीं चाहते।
चुनाव से पहले नेताओं के दलबदल का सिलसिला जारी है। सोमवार को झारखंड में राष्ट्रीय जनता दल को उस समय बडा झटका लगा जब पार्टी की प्रदेश अध्यक्ष अन्नपूर्णा देवी ने बीजेपी की सदस्यता ग्रहण कर ली। उनके साथ राजद के पूर्व विधायक जनार्दन पासवान ने भी भाजपा की सदस्यता ग्रहण की।
हरियाणा की रहने वाली पैरालंपिक दीपा मलिक ने भी बीजेपी का दामन थाम लिया और दीपा के साथ राज्य से से इंडियन नेशनल लोकदल के विधायक केहर सिंह रावत भी भाजपा में शामिल हो गए हैं। दीपा मलिक शॉटपुट और जेवलिन थ्रो के साथ-साथ तैराकी और मोटर रेसिंग से जुड़ी एक दिव्यांग भारतीय खिलाड़ी हैं जिन्होंने 2016 पैरालंपिक में शॉटपुट में रजत पदक जीतकर इतिहास रचा। 
भुवनेश्वर में पूर्व सांसद और उत्कल भारत के संस्थापक खरबेला स्वेन ने बीजेपी का दामन थाम लिया। भाजपा के वरिष्ठ नेता और केंद्रीय मंत्री धर्मेंद्र प्रधान की मौजूदगी में स्वेन ने भाजपा की सदस्यता ग्रहण की। खरबेला स्वैन के भाजपा में आते ही उन्हें कंधमाल सीट से प्रत्याशी भी घोषित कर दिया गया। आज भाजपा ने प्रत्याशियों की जो 8वीं सूची जारी की उसमें स्वैन का नाम भी शामिल है। वहीं कटक संसदीय क्षेत्र से प्रकाश मिश्रा को उम्मीदवार बनाया गया है। इसके अलावा बीजेपी ने ओडिशा विधानसभा चुनाव के लिए 9 उम्मीदवारों की सूची भी जारी की।
इस बीच आंध्र प्रदेश और पश्चिम बंगाल से जुड़े चुनाव के मुद्दों को लेकर बीजेपी के एक दल ने चुनाव आयोग से मुलाकात की। BJP ने आरोप लगाया है कि तेलगूदेशम पार्टी आंध्रप्रदेश में चुनावों को जीतने के लिए पानी की तरह पैसा बहा रही है। पार्टी ने राज्य में चुनावी खर्च पर नजर रखने के लिए विशेष खर्च पर्येवेक्षक नियुक्त करने की मांग की है । साथ ही पार्टी ने पश्चिम बंगाल को एक संवेदनशील राज्य घोषित करने की मांग करते हुए चुनाव आयोग से अपील की है कि ये सुनिश्चित किया जाए कि राज्य में निष्पक्ष तरीके से और भयमुक्त माहौल में चुनाव हों।
इससे पहले दिन में भी बीजेपी ने पश्चिम बंगाल की मुख्यमंत्री ममता बनर्जी पर तीखा प्रहार किया और आरोप लगाया कि पश्चिम बंगाल में कानून व्यवस्था पूरी तरह ध्वस्त हो गई है।
इस बीच दिल्ली में सोमवार को कांग्रेस कार्यसमिति की बैठक हुई। बैठक में कांग्रेस अध्यक्ष राहुल गांधी और पूर्व पीएम मनमोहन सिंह समेत समिति के सदस्यों की मौजूदगी में चुनाव समेत कई अहम मुद्दों पर चर्चा की गई। बैठक के बाद राहुल गांधी ने प्रेस कॉन्फ्रेंस के जरिए अपनी पार्टी की रणनीति को सामने रखा और कहा कि केंद्र में कांग्रेस की सरकार बनने पर न्यूनतम आय गारंटी स्कीम लागू की जाएगी।
 कांग्रेस चुनावी तैयारियों में व्यस्त है लेकिन पार्टी में आंतरिक घमासान थमने का नाम नहीं ले रहा है। कर्नाटक के तुमकुर में पार्टी सांसद मुद्दाहनुमेगौड़ा ने गठबंधन के खिलाफ जाकर नामांकन किया तो तमिलनाडु के शिवगंगा में कार्ति चिदबंरम का जोरदार विरोध हो रहा है। दिल्ली में भी कांग्रेस में मतभेद बरकरार हैं। आम आदमी पार्टी से गठबंधन को लेकर नेताओं की राय अलग अलग है जिसके बाद फैसला राहुल गांधी पर छोड दिया गया है। उधर एनसीपी ने लोकसभा चुनाव के लिए अपना घोषणापत्र जारी कर दिया है। इस घोषणापत्र को 'आओ मिलके देश बनाएं' का नाम दिया गया है। 
उधर बीजेपी का प्रचार अभियान भी जारी है। तमाम इलाकों में बीजेपी विजय संकल्प रैलियों का आयोजन कर रही है। कांग्रेस के साथ ही बाकी दल भी प्रचार का काम तेज कर रहे हैं।
