असदुद्दीन ओवैसी की पार्टी एआईएमआईएम द्वारा बेंगलुरु में आयोजित एक कार्यक्रम के दौरान पार्टी के नेता वारिस पठान द्वारा दिेए गए बयान और एक युवती अमूल्या लियोना द्वारा इसी कार्यक्रम में पाकिस्तान के समर्थन में नारे लगाने का मामला तूल पकड़ता जा रहा है. बीजेपी ने इस पर कड़ा रुख अपना लिया है. इस बीच अमूल्या लियोना पर राजद्रोह का मामला दर्ज कर उसको 14 दिन की न्यायिक हिरासत में भेज दिया गया है. 
एआईएमआईएम नेता वारिस पठान के विवादित बयान और सीएए के विरोध में आयोजित एक कार्यक्रम में पाकिस्तान के समर्थन में नारे लगाने युवती के खिलाफ कर्नाटक और महाराष्ट्र के कई हिस्सों में विरोध प्रदर्शन जारी है.
एआईएमआईएम नेता वारिस पठान अपने विवादास्पद बयान पर घिरते जा रहे हैं. बीजेपी ने इस मामले में ओवैसी पर तो हमला बोला ही है साथ ही इस मामले में तथाकथित उदारवादियों की चुप्पी' पर भी सवाल उठाए हैं. तमाम और राजनीतिक दलों ने भी इस मामले में कड़ी कार्रवाई की मांग की है.
वहीं सीएए के विरोध में आयोजित एक कार्यक्रम के दौरान पाकिस्तान के समर्थन में नारे लगाने वाली युवती के मामले में भी बीजेपी ने कड़ा रुख अपनाते हुए कहा है कि सीएए के विरोध में पूरे देश में जिस तरह घृणा की राजनीति की जा रही है ये उसका उदाहरण है.
गौरतलब है कि बेंगलुरु में संशोधित नागरिकता कानून (सीएए) के विरोध में आयोजित एक कार्यक्रम के दौरान अमूल्या लियोना नाम की युवती ने तीन बार 'पाकिस्तान के समर्थन में  नारे लगाए थे. कर्नाटक के मुख्यमंत्री बीएस येदियुरप्पा ने कहा है कि इस युवती का संबंध पूर्व में नक्सलियों से रह चुका है.
अमूल्या को नारे लगाने के तुरंत बाद हिरासत में ले लिया गया और उसे न्यायिक मजिस्ट्रेट के समक्ष पेश किया गया, जिसके बाद उसे 14 दिन की न्यायिक हिरासत में भेज दिया गया. अमूल्या के खिलाफ राजद्रोह का मामला भी दर्ज हुआ है.
