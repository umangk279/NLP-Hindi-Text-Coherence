राजस्थान और तेलंगाना विधानसभा चुनाव में मतदान में एक सप्ताह से भी कम समय बचा है. सभी पार्टियों के वरिष्ठ नेता मतदाताओं को लुभाने के लिए जी-जान से जुटे हैं. दोनों ही प्रदेश इन दिनों चुनावी रंग में रंगे हैं. 
चुनाव लड़ रही सभी पार्टियां और निर्दलीय प्रत्याशियों ने अब चुनाव प्रचार में अपनी पूरी ताकत झोंक दी है. कांग्रेस ‘अब बदलेगा राजस्थान’ थीम पर तो भारतीय जनता पार्टी ‘भाजपा फिर से’ का नारा बुलंद कर मतदाताओं को रिझाने और अपने पक्ष में करने का प्रयास कर रही हैं.
इस बीच राजस्थान के फलौदी में एक चुनावी रैली में विपक्ष पर पलटवार करते हुए भाजपा अध्यक्ष अमित शाह ने कहा कि जिस सेना का सेनापति ही तय ना हो, वो सेना कैसे विजयी हो सकती है.
राहुल गांधी ने उदयपुर में व्यापारी और पेशेवर लोगों से किया संवाद
कांग्रेस अध्यक्ष राहुल गांधी ने राजस्थान के उदयपुर में व्यापारी वर्ग और पेशेवर लोगों से संवाद किया और एक सवाल के जवाब में कहा कि हमारे देश में हुनर को अगर मौका और सहयोग मिले तो हम चीन को भी पीछे छोड़ सकते हैं.
यूपीए के 10 सालों का हिसाब दें राहुल गांधी
राजस्थान में एक प्रेसवार्ता में पत्रकारों को संबोधित करते हुए वरिष्ठ भाजपा नेता सुषमा स्वराज ने कहा कि कांग्रेस अध्यक्ष राहुल गांधी अपने 10 साल के यूपीए सरकार के कामकाज का ब्योरा दें. साथ ही राहुल गांधी यह जवाब भी दें कि पंजाब में कांग्रेस के मुख्यमंत्री हैं फिर भी किसानों का कर्ज अभी तक माफ क्यों नहीं हुआ.
