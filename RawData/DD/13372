लोकसभा में मोदी सरकार के ख़िलाफ विपक्ष का अविश्वास प्रस्ताव गिर गया। सरकार के पक्ष में 325 जबकि विपक्ष में 126 वोट पड़े। इस तरह दो तिहाई से अधिक बहुमत से सदन ने एनडीए सरकार में अपना विश्वास जताया। 
विपक्ष द्वारा सरकार के ख़िलाफ लाये गये अविश्वास प्रस्ताव पर हुई चर्चा का जवाब देते हुए प्रधानमंत्री ने अविश्वास प्रस्ताव के पीछे की मंशा पर सवाल उठाये। प्रधानमंत्री ने कहा कि वो देश के ग़रीबों, किसानों और बेरोज़गार युवाओं के भागीदार हैं और रहेंगे। पीएम ने खुद को देश के विकास का चौकीदार भी बताया और भागीदार भी। 
 लोकसभा में विपक्ष के अविश्वास प्रस्ताव पर बहस के बाद सबकी नजरें टिकी थीं पीएम मोदी के जवाब पर । रात करीब सवा नौ बजे पीएम मोदी जब बहस का जवाब देने के लिए खड़े हुए तो उन्होंने न केवल बिना तैयारी अविश्वास प्रस्ताव लाने के  विपक्ष के मकसद पर सवाल खडे किए बल्कि तमाम विरोधियों के सवालों का जवाब भी दिया । कांग्रेस अध्यक्ष राहुल गांधी के चौकीदार और भागीदार वाले बयान का पीएम ने करारा जवाब दिया और कहा कि वो देश की जनता के दुख दर्द में भागीदार हैं ।
कांग्रेस अध्यक्ष का नाम लिए बिना पीएम ने उन पर तंज कसते हुए पीएम ने कहा कि  कुछ लोगों को पीएम पद पर पहुंचने की जल्दी है । उन्होंने कहा कि  ये सरकार का फ्लोर टेस्ट नहीं है. ये कांग्रेस के पीएम कैंडिडेट बनने के लिए किए जाने वाला फ्लोर टेस्ट है और इस प्रस्ताव के बहाने कांग्रेस ने अपने कुनबे को जमाने की कोशिश की है । पीएम ने कहा कि लोकतंत्र में कुर्सी की जल्दबाजी नहीं होनी चाहिए । 
बहस के दौरान राहुल गांधी ने पीएम को आंख मिलाने की चुनौती दी थी । अपने जवाब में पीएम मोदी ने नामदार और कामगार का उदाहरण देकर राहुल को करारा जवाब दिया । प्रधानमंत्री ने कहा कि अविश्वास प्रस्ताव लाने से पहले ही कांग्रेस की ओर से संख्या बल का दावा किया गया जो उनका अहंकार दिखाता है । पीएम ने कहा कि ये कांग्रेस का इतिहास रहा है कि उसने हमेशा जमीन से उठे नेताओं का अपमान किया है ।
प्रधानमंत्री ने कहा कि सत्ता पर कुछ मुट्ठीभर लोगों ने अपना ही विशेषाधिकार मान लिया था  लेकिन जब वो जनाधिकार में बदलने लगा तो उनको परेशानी होने लगी ।  उन्होंने कहा कि जब  भ्रष्टाचारियों पर कार्रवाई हुई  और जब ऐसे लोगों को कोर्ट में पेश होना पड़ा तो चिंता होने लगी । पीएम ने अपने विरोधियों पर तंज कसते हुए कहा कि भगवान उन्हें इतनी शक्ति दे कि वो . 2024 में  फिर से उनके खिलाफ अविश्वास प्रस्ताव ले आएं ।
 
लोक सभा में अविश्वास प्रस्ताव के दौरान विपक्षी दलों के आरोपों पर प्रधानमंत्री नरेन्द्र मोदी का कड़ा जवाब उनके भाषण का मुख्य आकर्षण था । प्रधान मंत्री ने विपक्षी आरोपों को न केवल खारिज किया बल्कि देश के सामने मौजूद कई मुद्दों पर देश को आश्वस्त भी किया अविश्वास प्रस्ताव पर चर्चा के बाद अपने जवाब में कुछ सदस्यों की टोकाटोकी और हंगामे के बीच पीएम ने आंकडों के जरिए न केवल अपनी सरकार की उपलब्धियां गिनाई बल्कि पहले की सरकारों के कामकाज पर भी सवाल खडे किए । पीएम ने एक के बाद एक आंकड़ों के साथ विपक्ष के आरोपों का जोरदार जवाब दिया और बताया की एऩडीए सरकार ने जनता से जुड़े हर क्षेत्र में अच्छा प्रदर्शन किया है ।  एनपीए की समस्या पर पीएम ने विस्तार से बात रखी और खुलासा किया एनपीए का भारी भरकम बैकलॉग एनडीए को पिछली यूपीए सरकार से विरासत में मिला था । उन्होंने कहा कि अगर एनडीए 2014 में सत्ता में नहीं आता तो स्थिति और ज्यादा खराब हो गई होती।
बेरोजगारी के मसले पर विपक्ष के दावों की हवा निकालते हुए पीएम ने तमाम आंकडे दिए और बताय़ा कि उनकी सरकार की नीतियों के चलते लाखों नौकरियां पैदा हुई हैं । अपने दावों के समर्थन  में पीएम ने इंटरनेशनल एंजेसियों का हवाला भी दिया । महिला सुरक्षा पर भी पीएम ने अपनी सरकार की नीतियों का जिक्र किया और कहा कि देश की आधी आबादी के चौतरफा विकास के लिए उनकी सरकार ने काफी काम किया है ।
आंध्रप्रदेश को विशेष राज्य का दर्जा न दिए जाने के  टीडीपी के आरोपों को खारिज करते हुए पीएम ने कहा कि उऩकी सरकार राज्य के विकास के लिए प्रतिबद्ध है । उन्होंने कहा कि राज्य के विभाजन की कांग्रेस की गलत नीतियों की वजह से आज .ये हालात पैदा हुए हैं । 
 पीएम ने जनधन , मुद्रा , मेक इन इंडिया , डिजिटल इंडिया , सिंचाई योजना , फसल बीमा जैसी योजनाओं  और एमएसपी डेढ गुना करने जैसे फैसलों का उल्लेख करते हुए कहा कि उऩकी सरकार बिना तुष्टिकरण किए, बिना वोट बैंक की राजनीति किए  सबका साथ सबका विकास के मंत्र पर काम कर रही है । उन्होंने कहा कि उनकी सरकार के पास सवा सौ करोड़ देशवासियों का आशीर्वाद हैऔर वो हर वर्ग के कल्याण के लिए काम करती रहेगी ।
