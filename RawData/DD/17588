'भारत छोड़ो आंदोलन' के 75 वर्ष पूरे होने के अवसर पर प्रधानमंत्री नरेंद्र मोदी ने बुधवार को देश भर के ज़िलाधिकारों को वीडियो कॉन्फ्रेंसिंग के ज़रिए संबोधित किया। अपने संबोधन में प्रधानमंत्री ने ज़िलाधिकारियों से जनहित और विकास के लक्ष्यों को हासिल करने के लिए फ़ाइलों से आगे बढ़कर काम करने का आह्वान किया। 
 प्रधानमंत्री ने कहा कि 9 अगस्त का दिन युवाओं की इच्छाशक्ति और आकांक्षाओं का प्रतीक है। देश के स्वतंत्रता संग्राम में युवाओं की भागीदारी और सक्रियता की अहमियत बताते हुए प्रधानमंत्री ने कहा कि युवा शक्ति ने स्वतंत्रता संग्राम को सफलतापूर्वक अपने अंजाम तक पंहुचाया। प्रधानमंत्री ने कहा कि 2022 तक जिन जिन क्षेत्रों के लिए लक्ष्य तय किए गए हैं, उन्हें हासिल करने के लिए सभी को जुटना होगा।
