देश में संक्रिमत मरीजों के स्‍वस्‍थ होने की दर 56 दशमलव सात-शून्‍य प्रतिशत हो गई है। अब तक दो लाख 58 हजार 685 संक्रमित रोगी ठीक हो गये हैं। पिछले 24 घंटों के दौरान दस हजार 495 रोगी स्‍वस्‍थ हुए। वर्तमान में एक लाख 83 हजार 22 लोगों का इलाज चल रहा है। 
देश में एक दिन में कोविड-19 के दो लाख से अधिक जांच करने का नया रिकॉर्ड बनाया गया है। तीन महीने पहले यह आंकड़ा प्रतिदिन एक सौ मामलों की जांच का था। जांच के मामलों में यह उल्‍लेखनीय वृद्धि अस्‍पतालों,जांच प्रयोगशालाओं और विभिन्‍न संस्‍थाओं के सम्मिलित प्रयास से संभव हो पाई है।
भारतीय आयुर्विज्ञान अनुसंधान परिषद-आईसीएमआर ने कहा है कि उसने अब कोविड-19 के नमूनों की जांच के लिए देशभर में एक हजार प्रयोगशालाओं की व्‍यवस्‍था की है। आईसीएमआर ने इसे देश में परीक्षण सुविधाओं में ऐतिहासिक उपलब्धि बताया। परिषद ने कहा कि वर्तमान में कोविड-19 परीक्षण के लिए 730 सरकारी और 270 निजी प्रयोगशालाएं हैं।
स्‍वास्‍थ्‍य मंत्रालय ने बताया है कि कुल 15 हजार 968 नये मामले आने के साथ मरीजों की कुल संख्‍या 4 लाख 56 हजार 183 हो गई है। 465 लोगों की मृत्‍यु होने के साथ मृतकों की संख्‍या 14 हजार 476 हो गई है।
