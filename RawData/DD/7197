फोनी चक्रवात से प्रभावित ओडिशा में भारतीय स्टेट बैंक ने अपनी ज्यादातर शाखाओं में कामकाज शुरू कर दिया है। बैंक ने कहा है कि भुवनेश्वर और पुरी जैसे तूफान से अधिक प्रभावित इलाकों में बची शाखाओं में भी अगले एक-दो दिन में बैंकिंग कार्य शुरू कर देगा। 
स्टेट बैंक की सोमवार को जारी विज्ञप्ति के अनुसार बैंक के कर्मचारी ग्राहकों की सुविधा के लिये शाखाओं का कामकाज सामान्य बनाने के लिये बढ़चढ़ कर काम कर रहे हैं। बैंक ने कहा है कि क्षेत्र के उसके ग्राहक अब तुरंत प्रभाव से बैंक शाखाओं में जमा राशि रखने, निकासी करने और दूसरी सेवाओं का लाभ उठा सकते हैं। 
बैंक ने इसके साथ ही तूफान से प्रभावितों को मदद पहुंचाने के लिये ‘मुख्यमंत्री राहत कोष खाता’ भी खोला है। राज्य को संकट की घड़ी में मदद देने वाले लोग इस खाते में अपना योगदान कर सकते हैं। 
भारतीय स्टेट बैंक देश का सबसे बड़ा वाणिज्यिक बैंक है। बैंक की देशभर में 22,000 से अधिक शाखायें हैं। उसके एटीएम..सीडीएम का नेटवर्क भी काफी व्यापक है। 
