न्यू़ज़ीलैंड के ख़िलाफ़ वनडे सीरीज़ में 3-0 की अजेय बढ़त लेकर सीरीज़ अपने नाम करने वाली भारतीय टीम की नज़र अब हैमिल्टन वनडे को जीतने पर है। हैमिल्टन में भारत का रिकॉर्ड मेज़बानों के ख़िलाफ़ अच्छा नहीं रहा है लेकिन इस वक्त मेन इन ब्लू जिस फॉर्म में है उसे देखते हुए न्यूज़ीलैंड के लिए जीत का रास्ता तय करना एक बार फिर आसान नहीं रहने वाला। 
कीवीलैंड में 10 साल बाद वनडे सीरीज़ को अपना बनाने के बाद अब टीम इंडिया की नज़र न्यूज़ीलैंड का सुपड़ा साफ़ करने पर टिक गई है।और इसके लिए तैयारी भी भरपूर है।हालांकि नियमित कप्तान विराट कोहली की गैरमौजूदगी में अब इस नए लक्ष्य का दारोमदार रोहित शर्मा पर रहेगा,जो कप्तान के तौर पर सामने होंगे।वैसे इस सीरीज़ में अब तक रोहित शर्मा और शिखर धवन की ओपनिंग जोड़ी दमदार परफॉर्मेंस देती आई है,दोनो ने पिछले तीन मैचों में दो अर्धशतकीय पारियां खेली है।जबकि मध्यक्रम में दिनेश कार्तिक,अंबाती रायडू और केदार जाधव जैसे बल्लेबाज़ों से टीम को मज़बूती देने की उम्मीद रहेगी।वहीं गेंदबाज़ी विभाग में कुल्चा यानि कुलदीप यादव और युजवेंद्र चहल की फिरकी का घेरा तो पेस अटैक में भुवनेश्वर कुमार और मोहम्मद शमी की धार एक बार फिर से कीवियों का सिरदर्द बढ़ाएगी।
न्यूज़ीलैंड की बात करे तो टीम सीरीज़ तो गंवा चुकी है,लेकिन अपने ही घर में टीम खुद का सफ़ाया होते नहीं देखना चाहेगी।हालांकि हैमिल्टन में टीम का रिकॉर्ड शानदार है,टीम ने यहां भारत के ख़िलाफ़ 5 मुक़ाबले खेले है जिसमें 4 में जीत दर्ज की है,वहीं एक मुक़ाबला भारत ने जीता है।टीम ने पिछली बार साल 2014 में भारत के ख़िलाफ़ यहां जीत दर्ज की थी जिसमें रौस टेलर का अहम योगदान रहा था ऐसे में एक बार फिर टीम को रौस टेलर से उसी प्रदर्शन की उम्मीद रहेगी।ओपनर्स कौलिन मुनरो और मार्टिन गप्टिल अगर टीम को ठोस शुरूआत देते है तो टीम मेन इन ब्लू के आगे अच्छी चुनौती पेश कर सकती है।गेंदबाज़ी में ट्रेंट बोल्ट भले ही असरदार रहे हो लेकिन स्पिनिंग मोर्चे पर ब्लैक कैप्स अभी भी जूझ रहे है।कुल मिलाकर न्यूज़ीलैंड हैमिल्टन में अपने शानदार अतीत के साथ सीरीज़ में पहली जीत दर्ज करना चाहेगी जबकि भारत सिडन पार्क की पिच पर भी अपनी विनिंग थीम को बरकरार रख एक नया इतिहास रचने की ओर एक कदम और आगे बढ़ाना चाहेगा।
