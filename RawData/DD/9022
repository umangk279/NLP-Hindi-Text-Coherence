संसद के दोनों सदनों में विपक्ष का हंगामा थमता नज़र नहीं आ रहा है। शुक्रवार को भी दोनों सदनों की कार्यवाही को दिन भर के लिए स्थगित करना पड़ा और इस तरह सत्र का पहला हफ्ता विपक्ष के हंगामें  की भेंट चढ गया ।    
लोकसभा की कार्यवाही शुरू होते ही कांग्रेस,तेलगुदेशम पार्टी और अन्नाद्रमुक सहित कई विपक्षी दलों ने राफेल सौदे, कावेरी, आंध्रप्रदेश को विशेष राज्य का दर्जा देने सहित कई दूसरे मुद्दों पर हंगामा शुरू कर दिया। विपक्षी दलों के तमाम सदस्य सदन के वेल में पहुंचकर नारेबाजी कर रहे थे। वहीं  इसी दौरान राफेल मुद्दे पर सुप्रीम कोर्ट के फैसले को लेकर सदन के भीतर भाजपा के सदस्य भी कांग्रेस पार्टी पर हमलावर थे  । कार्यवाही के दौरान  भाजपा के सदस्य लगातार 'राहुल गांधी माफी मांगो' के नारे लगा रहे थे। 
 
राफेल विमान सौदे को लेकर सत्तापक्ष एवं कांग्रेस के सदस्यों के बीच तीखी नोंकझोंक और भारी हंगामे के कारण राज्यसभा की कार्यवाही भी बाधित हुई और बैठक को एक बार के स्थगन के बाद महज एक घंटे के भीतर ही पूरे दिन के लिए स्थगित कर दिया गया। हंगामे के बीच वित्त मंत्री अरूण जेटली ने राफेल मुद्दे पर सदन में तुरंत चर्चा कराये जाने की मांग की जबकि विपक्षी कांग्रेस सदस्य इसकी जांच के लिए संयुक्त संसदीय समिति (जेपीसी) गठित करने की मांग कर रहे थे। 
 दोनों सदनों में हंगामा होता रहा लेकिन इसी  हंगामे के बीच ही लोकसभा में सरकार ने 'भारतीय आयुर्विज्ञान परिषद (संशोधन) विधेयक, 2018' और 'केंद्रीय विश्वविद्यालय (संशोधन) विधेयक, 2018' सदन में पेश किये। शीतकालीन सत्र में अब सिर्फ 16 बैठकें बच गई हैं ऐसे में सरकार को अपने विधायी एजेंडे को पूरा करने के लिए तेजी से कामकाज निपटाना होगा । 
