प्रधानमंत्री नरेंद्र मोदी के 70 वें जन्मदिन को आज सेवा दिवस के रूप में  मनाया जा रहा है। इस मौके पर बीजेपी देश भर में हफ्ते भर तक चलने वाले सेवा सप्ताह के तहत जनकल्याण के कई कार्यक्रमों का कर रही है आयोजन। राष्ट्रपति रामनाथ कोविंद, उपराष्ट्रपति, अन्य केंद्रीय मंत्रियों और देश-विदेश के नेताओं ने दी प्रधानमंत्री को जन्मदिवस की बधाइयां. 
आज प्रधानमंत्री नरेंद्र मोदी का 70वां जन्मदिन है। बीजेपी देश भर में पीएम मोदी के जन्म दिन को सेवा सप्ताह के तौर पर मना रही है। आज पीएम मोदी के जन्म दिन के मौके पर बीजेपी ने देश भर में कई कार्यक्रम रखे है। इस मौके पर आज दिल्ली राइडर्स साइकिल ग्रुप द्वारा नेशनल स्टेडियम से प्रधानमंत्री आवास तक एक साइकिल रन का आयोजन किया गया। यह साइकिल रन फिट इंडिया थीम पर आयोजित था। बीजेपी सांसद अरुण सिंह ने रैली को झंडी दिखाई। रैली में आए साइकिल चालकों ने मोदी मास्क लगा रखे थे। विभिन्न गतिविधियों के माध्यम से लोग देश भर में पीएम मोदी का जन्मदिन मना रहे हैं। भाजपा राष्ट्रीय अध्यक्ष जे पी नड्डा  आज शाम 'सेवा सप्ताह' कार्यक्रम के अंतर्गत सभा को संबोधित करेंगे एवं लाभार्थियों को पल्स ऑक्सी मीटर, दिव्यांगों को ट्राई साइकिल तथा अन्य उपकरण का  वितरण भी करेंगे।
 राष्ट्रपति रामनाथ कोविंद ने प्रधानमंत्री नरेंद्र मोदी को उनके जन्मदिन पर बधाई दी है। राष्ट्रपति कोविंद ने ट्वीट कर प्रधानमंत्री को शुभकामनाएं दी। अपने ट्वीट में उन्होंने लिखा, "प्रधानमंत्री नरेंद्र मोदी जी को जन्मदिन की हार्दिक बधाई और शुभकामनाएं। आपने भारत के जीवन-मूल्यों व लोकतांत्रिक परंपरा में निष्ठा का आदर्श प्रस्तुत किया है। मेरी शुभेच्छा और प्रार्थना है कि ईश्वर आपको सदा स्वस्थ व सानन्द रखे तथा राष्ट्र को आपकी अमूल्य सेवाएं प्राप्त होती रहें"। उपराष्ट्रपति एम.वैंकया नायडू ने प्रधानमंत्री नरेंद्र मोदी के जन्मदिवस पर उनको बधाई संदेश देते हुए ट्वीट किया। साथ ही एक पत्र भी साझा किया। उन्होंने कहा कि माननीय प्रधान मंत्री श्री नरेंद्र भाई मोदी जी को जन्मदिन की हार्दिक शुभकामनाएं। उनके प्रबुद्ध नेतृत्व ने भारत को घरेलू और अंतरराष्ट्रीय स्तर पर नई ऊंचाइयों पर पहुंचाया। उनके लंबे और स्वस्थ जीवन की कामना करता हूं। 
सूचना और प्रसारण मंत्री प्रकाश जावड़ेकर ने भी प्रधानमंत्री को उनके जन्मदिन पर बधाई दी है। ट्वीट में  उन्होने कहा कि प्रधानमंत्री ने दृढ़ इच्छाशक्ति और संकल्प से देश को नई ऊंचाइयों पर पहुंचाया है। उन्होंने कहा कि प्रधानमंत्री के नेतृत्व में देश लगातार उन्नति के मार्ग पर बढ़ रहा है. गृहमंत्री अमित शाह ने प्रधानमंत्री  को उनके 70वें जन्मदिन पर बधाई दी है। ट्वीट में उन्होने कहा कि प्रधानमंत्री मोदी देश के सर्वाधिक लोकप्रिय नेता हैं, तथा देश की सेवा और गरीबों के कल्याण के लिए समर्पित हैं। उन्होंने कहा कि पीएम मोदी के रूप में देश को एक ऐसा नेतृत्व मिला है, जिसने पिछड़े वर्गों की जन कल्याणकारी नीतियों को विकास की मुख्य धारा से जोड़ा है और एक मजबूत भारत की नींव रखी है।
भारतीय जनता पार्टी के अध्‍यक्ष जे पी नड्डा ने भी प्रधानमंत्री को उनके जन्‍मदिवस पर शुभकामनाएं दी है। एक ट्वीट में नड्डा ने कहा कि प्रधानमंत्री ने देश को प्रगति पथ पर आगे बढ़ाकर पूरे विश्‍व में भारत का गौरव बढ़ाया है। उन्‍होंने कहा कि जीवन निर्माण से लेकर राष्‍ट्र निर्माण तक की पीएम मोदी की यात्रा हरेक व्‍यक्ति के लिए प्रेरणा का स्रोत है।
जर्मन चांसलर एंगेला मर्केल ने पीएम नरेंद्र मोदी के जन्मदिन पर उन्हें शुभकामनाएं दी हैं। उन्होंने पीएम मोदी को लिखे पत्र में कहा कि 70वें जन्मदिन पर मेरी शुभकामनाएं स्वीकार करें। हमारे बीच विश्वसनीय और रचनात्मक सहयोग के लिए मैं आपका धन्यवाद करती हूं। पिछले कुछ वर्षों में साथ मिलकर हम अपने परंपरागत संबंधों को और सुदृढ़ करने में कामयाब रहे हैं। कोरोना महामारी अंतरराष्ट्रीय समुदायों के संबंधों की परीक्षा ले रही है। इन चुनौतियों को पार करने के लिए हमें मिलकर काम करना होगा। उम्मीद है कि हमलोग आपसी सहयोग जारी रखेंगे जिससे दोनों देशों को फायदा हो। मैं आपकी राजनीतिक सफलता के साथ-साथ बेहतर स्वास्थ्य और खुशी की कामना करती हूं। 
नेपाल के प्रधानमंत्री के.पी. शर्मा ओली ने प्रधानमंत्री नरेन्‍द्र मोदी को उनके जन्‍मदिन पर बधाई दी है। एक ट्वीट में नेपाल के प्रधानमंत्री ओली ने कहा कि दोनों देशों के बीच संबंध मजबूत करने के लिए वे पीएम मोदी के साथ मिलकर काम करते रहेंगे।
