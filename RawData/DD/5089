बिहार में बाढ़ की स्थिति पर कैबिनेट सचिव ने की NCMC की बैठक। 16 जिलों में बाढ़ के हालात, वायुसेना, एनडीआरएफ, राज्य और केंद्र की एजेंसियां राहत और बचाव के काम में जुटी, 29 से ज्यादा लोगों की मौत।  
बिहार में भारी बारिश के कारण 16 जिलों में बाढ़ की स्थिति है। राज्य की एजेंसी राहत और बचाव कार्यों में लगी हुई है, और इसमें NDRF और केंद्रीय एजेंसी उनकी मदद कर रही हैं। सिर्फ पटना में NDRF की 6 टीम तैनात की गईं है, जो भारी बारिश और जल जमाव के चलते बाढ़ जैसी स्थिति से गुजर रहा है। वायुसेना के दो हेलिकाप्टर भी राहत और बचाव कार्यों में तैनात हैं। कोयला मंत्रालय ने पटना के लिए  चार Heavy duty pump उपलब्ध कराएं हैं, जो प्रति मिनट 3 हजार गैलन पानी निकाल सकता है। 
पूरी स्थिति पर समीक्षा के लिए आज कैबिनेट सचिव ने NCMC की बैठक बुलाई। बैठक में केन्द्रीय गृह मंत्रालय, रक्षा मंत्रालय, एनडीआरएफ, केंद्रीय जल आयोग, मौसम विभाग और अन्य विभागों के अधिकारियों ने हालात की जानकारी दी। केंद्रीय दलों ने हालांकि बाढ़ से हुए नुकसान का जायजा लिया था, लेकिन ताजा हालातों के मद्देनजर एक बार फिर से केंद्रीय टीम नुकसान का जायजा लेने के लिए राज्य का दौरा करेगी। 
मौसम विभाग के अधिकारी भी NCMC की बैठक में मौजूद थे और उन्होंने बताया कि भारी बारिश के कारण फिलहाल बाढ़ की स्थिति पैदा हुई है, हालांकि अब मौसम और स्थिति में सुधार की गुंजाइश है। बिहार सरकार प्रभावित इलाकों में खाना और पीने के पानी की व्यवस्था कर रही है तो साथ ही कोशिश है कि बिजली व्यवस्था को भी बहाल किया जाए, जहां इसकी दिक्कत आई है। 
 
