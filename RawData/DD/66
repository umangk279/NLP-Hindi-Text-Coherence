कोरोना महामारी के लिए आयुष मंत्रालय ने जारी किए नए गाइडलाइन- इम्युनिटी बढ़ाने के लिए गर्म पानी के साथ योग और हल्दी दूध रोज़ाना पीने की दी सलाह, अश्वगंधा और गिलोय का सेवन कोविड से लड़ने में है मददगार। 
पिछले 10 महीने से सिर्फ भारत नही बल्कि पूरा देश कोरोना महामारी से जूझ रहा है..कोरोना के दहशत में लोग जी रहे हैं। लेकिन भारत मे कोरोना के रिकवरी रेट को देखकर थोड़ी देर के लिए राहत को सांस ली जा सकती है,लेकिन इसके साथ ही कोरोना के हराने के लिए हमें अपनी रोग प्रतिरोधक क्षमता बढ़ानी होगी,ताकि कोरोना समय के साथ बेअसर हो जाए।
इस बाबत आयुष मंत्रालय ने आज दिशा-निर्देश जारी किया। केंद्रीय स्वास्थ्य मंत्री डॉ.हर्षवर्धन और आयुष मंत्री श्रीपद यशो नाईक ने इसे जारी किया। इस मौके पर आयुष सेक्रेटरी, नीति आयोग के उपाध्यक्ष भी मौजूद थे। मंत्रालय का कहना है कि कोविड-19 के चलते दुनियाभर में लोग इससे काफी प्रभावित हैं। अच्छे स्वास्थ्य के लिए शरीर की रोग प्रतिरोधक  रक्षा प्रणाली को मजबूत करना सबसे महत्वपूर्ण है। इसमें बताया गया है कि इलाज से बेहतर रोकथाम होती है। इसके लिए हमें अपनी इम्युनिटी को बढ़ाने की जरूरत है।
कुछ उपायों को बताते हुए आयुष मंत्रालय ने कहा है कि दिनभर गर्म पानी पीएं, कम से कम 30 मिनट तक योग का अभ्यास, प्राणायाम और ध्यान लगाना बहुत महत्वपूर्ण है। भोजन पकाने के समय इसमें हल्दी, जीरा और धनिया जैसे मसालों का इस्तेमाल करने की सलाह दी गई है। साथ ही गर्म ताजा बना खाना ही खाएं । इम्युनिटी को मजबूत करने के लिए मंत्रालय ने सुबह 1 चम्मच च्यवनप्राश खाने की सलाह दी है। जो डायबिटीज के रोगी हैं, उन्हें बिना शुगर वाला च्यवनप्राश खाने की सलाह दी गई है।
आयुष मंत्रालय ने अपनी गाइडलाइन में कहा है कि दिन में 1 या 2 बार हर्बल चाय पीएं या तुलसी, दालचीनी, कालीमिर्च, सूखी अदरक और किशमिश का काढ़ा पीने और 150 मिलीलीटर गर्म दूध में आधा चम्मच हल्दी डालकर पीने की सलाह दी है।
मंत्रालय ने अपने बयान में कहा है कि सुबह और शाम अपने दोनों नथूनों में तिल या नारियल का तेल या घी लगाएं, जैसे कि आयुर्वेदिक उपाय बताए गए हैं। मंत्रालय के मुताबिक देशभर के जाने-माने डॉक्टरों ने इन उपायों के बारे में जानकारी दी है, जो व्यक्ति की इम्युनिटी को बढ़ाने में बेहद कारगर हैं। सूखी खांसी के लिए दिन में 1 बार पुदीने की ताजा पत्ती या अजवाइन के साथ भाप लेने के बारे में भी बताया गया है, वहीं खांसी या गले में खराश होने पर दिन में 2-3 बार प्राकृतिक शकर या शहद के साथ लौंग का पाउडर लेने के लिए सलाह दी है। 
मंत्रालय का कहना है कि ये उपाय आमतौर पर सामान्य सूखी खांसी या गले में सूजन इन उपायों से कम होती है। यदि लक्षण फिर भी बने रहते हैं और ठीक नहीं होते तो डॉक्टर को अवश्य दिखाएं।
कोरोना के बिना लक्षण वाले मरीज या फिर हल्के लक्षण वाले मरीज  अश्वगंधा और गिलोय का नियमित सेवन करेंगे तो फायदा होगा। कोरोना से ठीक हो गए मरीज भी नियमित रूप से च्वनप्राश खाएं। ये तमाम आयुर्वेदिक उपाय ना केवल आपको स्वस्थ रखेंगे बल्कि बीमारी से लड़ने में भी मदद करेंगे
 
नितेंद्र सिंह, संवाददाता, डीडी न्यूज
