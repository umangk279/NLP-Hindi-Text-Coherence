उत्तर प्रदेश में योगी आदित्यनाथ की सरकार ने जिस उत्साह के साथ 'स्कूल चलो अभियान' शुरु किया है, उसी उत्साह के साथ राज्य के हर जिले में ये अभियान चलाया जा रहा है। इसी कड़ी में वाराणसी में स्कूल चलो अभियान चलाया गया। 
उत्तर प्रदेश के मुख्यमंत्री योगी आदित्यनाथ ने हाल ही में स्कूल चलो अभियान शुरू किया है। इसका मकसद यही है कि लोगों को न सिर्फ शिक्षा के प्रति जागरूक किया जाए बल्कि बच्चों को स्कूल तक भी ले जाया जाए। वाराणसी में चलाए गए इस अभियान में बच्चों ने भी घर-घर जाकर शिक्षा का अलख जगाया। इस अभियान को शहरी विकास मंत्री और वाराणसी जिले के प्रभारी मंत्री सुरेश खन्ना ने हरी झंडी दिखाकर रवाना किया। इस मौके पर उन्होंने कहा कि इस क्षेत्र के बच्चों को तरक्की के रास्ते पर ले जाने के लिए शिक्षा बहुत जरूरी है।
मुख्यमंत्री ने 'स्कूल चलो अभियान' को सफल बनाने के लिए महापौर, सांसद, विधायक को चिट्ठी लिखकर सहयोग की अपील की है। सरकार का मानना है कि अब भी काफी बच्चों का स्कूल में नामांकन नहीं होने के कारण उन्हें मुफ्त शिक्षा-व्यवस्था का लाभ नहीं मिल पा रहा है। लिहाजा ऐसे बच्चों की पहचान कर उन्हें स्कूलों में प्रवेश दिलाना ही इस अभियान की पहली प्राथमिकता है।
