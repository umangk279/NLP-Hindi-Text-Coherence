भारतीय अंतरिक्ष अनुसंधान संगठन के नाम बुधवार को एक और बड़ी कामयाबी जुड़ गई. इसरो ने सुबह आंध्र प्रदेश के श्रीहरिकोटा से रिसेट-2बी उपग्रह का सफलतापूर्वक प्रक्षेपण किया. यह प्रक्षेपण पीएसएलवी-सी46 के ज़रिए किया गया. रिसेट सैटेलाइट सीरीज के इस चौथे उपग्रह का उपयोग टोही गतिविधियों, रणनीतिक निगरानी और आपदा प्रबंधन में किया जाएगा. 
भारतीय अंतरिक्ष अनुसंधान संगठन इसरो ने रडार इमेजिंग पृथ्वी निगरानी उपग्रह 'रिसेट-2बी' का सफल प्रक्षेपण कर एक बार फिर इतिहास रच दिया. आंध्र प्रदेश के श्रीहरिकोटा से पीएसएलवी-सी46 के ज़रिए रिसेट-2बी उपग्रह का सफल प्रक्षेपण किया गया. यह प्रक्षेपण इसलिए भी अहम है क्योंकि आपदा जैसी गंभीर परिस्थितियों में भी इस उपग्रह के माध्यम से सही जानकारी मिल सकेगी. 615 किलोग्राम भार वाले इस उपग्रह से खुफिया निगरानी, कृषि, वन और आपदा प्रबंधन सहयोग जैसे क्षेत्रों में मदद मिल सकेगी. इसरो प्रमुख के सिवन ने सैटेलाइट के सफल प्रक्षेपण पर खुशी जताई.
आरआईसैट-2बी के बाद, इसरो अब चंद्रयान-2 पर काम करेगा, जिसे इस वर्ष 9 से 16 जुलाई के बीच प्रक्षेपित किया जाना है. इसरो 6 सितंबर तक चंद्रयान-2 के रोवर को चंद्रमा की सतह पर उतारने को लेकर आशान्वित है.
आने वाले समय में इसरो कुछ और उपग्रहों को लॉन्च करने की योजना पर काम कर रहा है. इनमें रिसेट-2बीआर1 और दो अन्य रक्षा संबंधी उपग्रह शामिल हैं. इनमें से ज्यादातर उपग्रह दुश्मन देशों की गतिविधि पर नजर रख सकेंगे और तस्वीरों के माध्यम से सेना को सही जानकारी मुहैया कराने में मददगार साबित होंगे.
