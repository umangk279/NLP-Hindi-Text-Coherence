राष्ट्रमंडल खेलों के चौथे दिन भारत की बेटियों ने जीता गोल्ड, भारत ने चौथे दिन दो स्वर्ण, एक रजत और एक कांस्य पदक जीत कर अपना लोहा मनवाया, भारत ने भारोत्तोलन में स्वर्ण, 10 मीटर एयर पिस्टल(महिला) में एक गोल्ड और एक रजत साथ ही  10 मीटर राइफल  एक कांस्य पदक जीता  
राष्ट्रमंडल खेलों में आज निशानेबाज़ी में भारत ने स्वर्ण और रजत पदक जीतने में कामयाबी पाई। 10 मीटर एयर पिस्टल स्पर्धा में 16 वर्षिय मनू भाकर ने स्वर्ण पदक अपने नाम करने में कामयाबी पाई। वहीं इस स्पर्धा का रजत पदक अऩुभवी हिना सिद्धू ने जीतने में सफलता पाई। उम्मीद के मुताबिक भारतीय निशानेबाज़ो ने आज अच्छी शुरुआत की  थी और मनु भाकर और हिना सिद्धू ने पहले और दूसरे स्थान पर रहते हुए फाइनल के लिए क्वालीफाई किया था। खास बात ये है कि मनू भाकर ने क्वालीफाइंद के दौरान 388 का स्कोर किया जो कि क्वालीफाइंग में  राष्ट्रमंडल खेलों का नया रिकॉर्ड भी है, यही नहीं फाइनल में उनका 240.9 का स्कोर भी इन खेलों का रिकॉर्ड है।
इसके साथ ही पुरुषों की 10 मीटर राइफल स्पर्धा में भारत के रवि कुमार कांस्य पदक जीतने में कामयाब रहे। इस स्पर्धा के बेहद रोमांचक फाइनल में ऑस्ट्रेलिया के डेन सैम्सन ने स्वर्ण पदक अपने नाम किया। रजत पदक बांग्लादेश के अबदुला हेल बाकी ने जीतने में सफलता पाई। इस प्रतियोगिता में भारत के ही दीपक कुमार छटे स्थान पर रहे।
वेटलिफ्टिंग में भारत का शानदार प्रदर्शन चौथे दिन भी जारी है। भारत की पूनम यादव ने 69 किलो भारवर्ग में स्वर्ण पदक जीतने में कामयाबी पाई है। पूनम ने स्नैच में 100 किलो और क्लीन एंड जर्क में 122 किलो वज़न उठाने में कामयाबी पाई। कुल 222 किलो वज़न के साथ पूनम यादव ने स्वर्ण पर अपना कब्ज़ा जमाया। गोल्ड कोस्ट में हो रहे इन राष्ट्रमंडल खेलों में भारत का ये पांचवां स्वर्ण पदक है और अब तक सभी स्वर्ण भारत ने वेटलिफ्टिंग में ही हासिल किए हैं।
