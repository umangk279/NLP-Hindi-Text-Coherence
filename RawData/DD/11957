पाकिस्तान के खैबर पख्तूनख्वा प्रांत में कोयले की एक खदान में बुधवार को मीथेन गैस की वजह से विस्फोट हो गया, जिसमें नौ खनिकों की मौत हो गई जबकि तीन लोग अब भी मलबे में फंसे हुए हैं। 
पुलिस ने बताया कि यह हादसा कोहाट जिले के डेरा आदम खेल शहर के अखोरवाल इलाके में हुआ। पुलिस के मुताबिक, नौ मजदूरों के शवों को निकाल लिया गया है जबकि कोयला खदान में फंसे अन्य तीन खनिकों को बचाने के प्रयास किए जा रहे हैं।
उन्होंने कहा कि अब तक तीन खनिक जख्मी भी हुए हैं जिन्हें अस्पताल में भर्ती कराया गया है। पाकिस्तान में खनन का काम खतरनाक माना जाता है और वहां हर साल दर्जनों खनिकों की मौत होती है, क्योंकि देश में आधुनिक खनन सुविधाओं का अभाव है।
