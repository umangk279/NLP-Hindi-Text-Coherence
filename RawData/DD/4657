फ्रांस के यो विलफ्रेड सोंगा, बेनोएट पेअर और जेरेमी चार्डी ने पेरिस मास्टर्स टेनिस टूर्नामेंट के दूसरे  दौर में जगह बना ली है. वहीं क्रोएशिया के मारिन चिलिच और कनाडा के मिलास राओनिक भी दूसरे राउंड के लिए अपनी जगह बनाने में कामयाब रहे. 
पेरिस मास्टर्स के ख़िताब के लिए टेनिस के दिग्गज़ों के बीच एक दूसरे से आगे निकलने की होड़ ने पहले राउंड में एक बेहतरीन तस्वीर पेश की. फ्रांस के यो विलफ्रेड सोंगा के सामने पहले दौर में रूस के आंद्रे रूबलेव की चुनौती थी. रूबलेव और सोंग के बीच बेहद रोमांचकारी रहा, जहां दोनों खिलाड़ियों ने एक दूसरे का कड़ा इम्तहान लिया. सौंगा के लिए पहला सेट अच्छा नहीं रहा और रूबलेव ने पहले सेट को 6-4 से जीतने में सफलता हासिल की. इसके बाद दूसरे सेट में भी दोनों खिलाड़ियों का जुझारूपन मैच को और ज्यादा रोचक बनाता गया. लेकिन दूसरे सेट में सौंगा ने वापसी का दम भरते हुए सेट को 7-5 से जीत लिया. इसके बाद निर्णायक सेट में सौंगा ने बेहतरीन खेल दिखाते हुए सेट को 6-4 से जीतकर मैच को 4-6, 7-5, 6-4 से अपने नाम कर लिया.
वहीं एक अन्य मुक़ाबले में फ्रांस के ही बेनोएट पेअर का सामना बोस्निया के दामिर ज़ूमहुर से हुआ. पेअर ने पहले दौर के मुक़ाबले को 7-5, 6-4 से जीतकर दूसरे दौर का टिकट कटाया.
फ्रांस के ही जेरेमी चार्डी के लिए भी पहले दौर की यात्रा सफलता लेकर आई और इस खिलाड़ी ने अमेरिका के सैम क्यूरी को 5-7, 6-3, 7-5 से शिकस्त देकर खुद की दूसरे दौर में जगह पक्की की.
फ्रांसीसी खिलाड़ियों के अलावा क्रोएशिया के मारिन चिलिच और कनाडा के मिलास राओनिक भी अपने अपने मैच जीतकर पेरिस मास्टर्स के अगले दौर में पहुंचने में सफल रहे.
