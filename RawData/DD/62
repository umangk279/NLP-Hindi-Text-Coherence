मेक्सिको में उष्णकटिबंधीय तूफान 'गामा' की वजह से कम से कम 5 लोगों की मौत हो गई, जबकि हजारों लोगों को हटाकर सुरक्षित स्थानों पर ले जाना पड़ा. 
अधिकारियों ने बताया कि तूफान की वजह से युकातन प्रायद्वीप में भारी बारिश हुई और इस दौरान बहुत तेज हवाएं चल रही हैं. तबास्को और चियापास राज्यों में तूफान की वजह से काफी बारिश हुई. गामा तूफान की वजह से युकातन प्रायद्वीप और चियापास के कई इलाकों में करीब लाखों लोग प्रभावित हुए हैं. बुरी तरह प्रभावित तबास्को में 3,400 से ज्यादा लोगों को आश्रय गृह में शरण लेना पड़ा.
मियामी में 'यूएस नेशनल हरिकेन सेंटर' के मुताबिक तूफान के कारण करीब 110 किलोमीटर प्रति घंटे की रफ्तार से हवाएं चलीं. गामा तूफान के खतरे के मद्देनजर मेक्सिको में अधिकारियों ने युकातन में आम लोगों के लिए चेतावनी जारी की है.
