पर्थ टेस्ट में भारत पर हार का खतरा मंडरा रहा है. ऑस्ट्रेलिया ने भारत के सामने जीत के लिए 287 रन का मुश्किल लक्ष्य रखा है. जवाब में चौथे दिन का खेल खत्म होने तक भारत ने 5 विकेट के नुकसान पर 112 रन बना लिए हैं. 
लोकेश राहुल पहले ही ओवर में बिना खाता खोले आउट हो गए. चेतेश्वर पुजारा भी 4 रन बनाकर चलते बने. विराट कोहली को आउट कर ल्यों ने भारत को बड़ा झटका दिया. मुरली विजय 20 और अजिंक्य रहाणे 30 रन की पारी खेलकर आउट हुए.
सोमवार को मैच के चौथे दिन ऑस्ट्रेलिया ने अपने तीसरे दिन के स्कोर 4 विकेट पर 132 रन से आगे खेलना शुरू किया. पहले सत्र में भारतीय टीम को कोई सफलता हाथ नहीं लगी. लंच के बाद मोहम्मद शमी ने टिम पेन को 37 के स्कोर पर आउट कर भारत को पांचवीं सफलता दिलाई. अगली ही गेंद पर शमी ने ऐरोन फिंच को चलता किया. उस्मान ख़्वाज़ा भी 72 रन बनाकर शमी का शिकार बने.
आखिरी विकेट के लिए स्टार्क और हेज़लवुड ने 36 रन जोड़े. स्टार्क को आउट कर बुमराह ने ऑस्ट्रेलिया की दूसरी पारी 243 रन पर समेट दी.
