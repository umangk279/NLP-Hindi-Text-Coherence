केंद्रीय गृह मंत्री अमित शाह ने आपदा प्रबंधन तैयारियों की समीक्षा की। उन्होंने राहत अभियानों में और अधिक कुशलता के लिए डीआरडीओ और एनडीआरएफ से आपस में मिलकर स्वदेशी उपकरण निर्माण करने को कहा। गृह मंत्री ने इन उपकरणों को पड़ोसी देशों को निर्यात करने को भी कहा। 
दिल्ली में शनिवार से दो दिवसीय एसडीआरएफ, सिविल डिफेंस, होम गार्ड्स और अग्निशमन सेवा के क्षमता निर्माण पर वार्षिक समारोह की शुरुआत हुई। जिसका उद्घाटन केंद्रीय गृह मंत्री अमित शाह ने किया। इस वार्षिक समारोह का आयोजन एनडीआरएफ यानी राष्ट्रीय आपदा मोचक बल की ओर से किया गया है। इस मौके पर अमित शाह ने कहा कि आपदा प्रबंधन पर पिछले कई सालों से गंभीरता से नहीं सोचा गया। शाह ने भुज में आए भूकंप को याद करते हुए कहा कि 2001 से 2019 तक लंबी मंजिल हासिल की है और अब दुनिया मे नंबर 1 तक जाना है। गृह मंत्री ने कहा कि आपदा प्रबंधन में भारत के मॉडल को दुनिया अपनाए यही लक्ष्य होना चाहिए। इस समारोह में एनडीआरएफ एकेडमी का प्रतीक चिन्ह भी जारी किया गया। इस मौके पर गृह मंत्री ने आपदा प्रबंधन से जुड़े उपकरणों की प्रदर्शनी का भी अवलोकन किया।
गृह मंत्री ने ओडिशा में आए फोनी तूफान का जिक्र किया और कहा कि 1999 के मुकाबले इस साल आए तूफान में लोगों की कम जानें गईं और यह एक बड़ी उपलब्धि है।
