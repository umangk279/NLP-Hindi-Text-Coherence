झारखंड में पीएम मोदी की दो रैलियों के साथ ही राज्य में प्रचार तेज हो गया है। पीएम ने कांग्रेस पर अनुच्छेद 370 और राम मंदिर जैसे मुद्दों को दशकों तक लटकाकर रखने का आरोप लगाया और कहाकि राज्य में फिर बीजेपी के नेतृत्व में सरकार बनी तो रफ्तार से चहुंमुखी विकास जारी रहेगा। 
30 नवंबर को झारखंड में होने वाले पहले चरण के मतदान से पहले सियासी घमासान और तेज हो गया है। सोमवार को प्रधानमंत्री नरेंद्र मोदी के इस सियासी समर में उतरने के साथ ही राजनीतिक पारा और चढ गया। पीएम ने डॉल्टनगंज और गुमला में दो रैलियां की और जनता से वोट मांगे।
पीएम ने पार्टी के लिए प्रचार की शुरुआत डाल्टनगंज से की। रैली में पीएम ने कांग्रेस पर निशाना साधा और कहा कि  कांग्रेस सरकारों ने देश में जम्मू-कश्मीर में लागू अनुच्छेद 370 और राम मंदिर जैसे मुद्दों को दशकों तक लटकाकर रखा जिससे समाज में दरारें पड़ीं और दीवारें बनीं, लेकिन उनकी सरकार ने अपने संकल्प के अनुसार न सिर्फ जम्मू-कश्मीर से 370 हटाकर वहां विकास का मार्ग प्रशस्त किया, बल्कि राम मंदिर बनाने का मार्ग भी प्रशस्त किया।
 
राज्य में कांग्रेस भी प्रचार कर रही है। रविवार को पार्टी ने अपना घोषणापत्र जारी किया है। झारखंड में 30 नवंबर से पांच चरणों में विधानसभा चुनाव होंगे और 23 दिसंबर को नतीजे आएंगे।
