देशभर में शुक्रवार को नौवां राष्ट्रीय मतदाता दिवस मनाया गया. राष्ट्रपति ने आगामी चुनावों में युवाओं से मतदान में बढ़चढ़ कर भाग लेने की अपील की. समारोह में राष्ट्रपति ने पहली बार मतदाता बने युवाओं को पहचान पत्र भी सौंपे और उत्‍कृष्‍ट निर्वाचन व्‍यवहारों के लिए अधिकारियों, सिविल सोसायटी संगठनों, मीडिया संस्‍थानों को पुरस्कार प्रदान किए. 
नौवें राष्ट्रीय मतदाता दिवस के मौके पर निर्वाचन आयोग द्वारा आयोजित राष्‍ट्रीय समारोह में राष्‍ट्रपति रामनाथ कोविन्द मुख्‍य अतिथि के तौर पर शामिल हुए. इस मौके पर राष्ट्रपति ने चुनावों में आधुनिक तकनीकी से चुनावी प्रक्रिया मज़बूत होने का जिक्र करते हुए कहा कि आगामी चुनावों में युवाओं की भूमिका महवत्वपूर्ण है. राष्ट्रपति ने लोगों से मतदान में बढ़चढ़ कर भाग लेने की अपील की.
प्रधानमंत्री नरेंद्र मोदी ने राष्ट्रीय मतदाता दिवस पर अपनी शुभकामनाएं दीं. अपने ट्वीट संदेश में उन्होंने कहा कि यह हमारे लोकतंत्र को और मजबूत करने के प्रति हमारी प्रतिबद्धता को दर्शाने का दिन है. स्थानीय, राज्य और राष्ट्रीय स्तर पर लोकतांत्रिक प्रक्रियाओं में भाग लेकर   आपका ऐसा करना एक नए भारत के निर्माण में एक लंबा रास्ता तय करेगा.
राष्ट्रीय मतदाता दिवस पर कानून मंत्री रविशंकर प्रसाद ने कहा कि हमें चुनावों के आसाधारण प्रबंधन के लिए चुनाव आयोग पर गर्व महसूस करना चाहिए और ईवीएम पर सवाल नहीं  उठाना चाहिए.
मतदाता दिवस पर अपने भाषण में मुख्य चुनाव आयुक्त सुनील अरोड़ा ने चुनावों में नवीन  प्रयासों का जिक्र करते हुए कहा कि आयोग देश में स्वतंत्र और निष्पक्ष चुनाव कराने के लिए प्रतिबद्ध है.
समारोह में राष्ट्रपति ने पहली बार मतदाता बने युवाओं को पहचान पत्र सौंपे और उत्‍कृष्‍ट निर्वाचन व्‍यवहारों के लिए अधिकारियों, सिविल सोसायटी संगठनों, मीडिया संस्‍थानों को  पुरस्कार दिए. आगामी लोकसभा चुनाव के मद्देनजर राष्‍ट्रीय मतदाता दिवस की थीम 'कोई मतदाता न छूटे' को रखा गया है.
