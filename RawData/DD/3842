आईसीसी वनडे रैंकिंग में टीम इंडिया के कप्तान विराट कोहली और रोहित शर्मा पहले दो स्थानों पर कायम, चोट के कारण वेस्टइंडीज के खिलाफ सीरीज नहीं खेलने के बावजूद जसप्रीत बुमराह अभी भी बने हुए हैं गेंदबाजी में पहले स्थान पर. 
भारतीय कप्तान विराट कोहली और सीमित ओवरों के फॉर्मेट के उप कप्तान रोहित शर्मा वेस्ट इंडीज के खिलाफ तीन मैचों की एकदिवसीय सीरीज में शानदार प्रदर्शन के बाद आईसीसी एकदिवसीय बल्लेबाजों की सूची में पहले और दूसरे स्थान पर रहते हुए 2019 का अंत करेंगे।। साल के आखिरी मैच में 85 रनों की पारी खेलने वाले विराट रैंकिंग में 887 अंकों के साथ शीर्ष पर बने हुए हैं। वहीं 63 रनों की पारी खेलने वाले रोहित शर्मा 873 अंकों के साथ दूसरे स्थान पर कायम हैं। रोहित शर्मा ने वेस्टइंडीज के खिलाफ खेली गई वनडे सीरीज में एक शतक और 1 अर्धशतक बनाया था। उन्होंने 86 की शानदार औसत से 258 रन बनाए जिसमें दूसरे वनडे में खेली गई 159 रन की पारी भी शामिल थी।
दूसरी तरफ कप्तान विराट कोहली पहले दो मैचों में कुछ खास नहीं कर पाने के बाद आखिरी मैच में अर्धशतक बनाने में कामयाब हुए। उन्होंने 81 गेंद पर 85 रन की पारी खेली थी। भारत के खिलाफ वनडे सीरीज में शानदार बल्लेबाजी करने वाले शाई होप टॉप टेन में जगह बनाने में कामयाब हुए हैं। होप ने सीरीज के पहले मैच में शतक बनाया था जबकि दूसरे मुकाबले में अर्धशतक बनाया था। आखिरी वनडे में भी उन्होंने 42 रन की पारी खेली। आईसीसी वनडे रैंकिंग में वह 782 अंकों के साथ 9वें स्थान पर पहुंच गए हैं।
सीरीज में 185 रन बनाने वाले सलामी बल्लेबाज लोकेश राहुल रैंकिंग में 17 स्थान का सुधार करते हुए 71वें पायदान पर पहुंच गए। अय्यर ने इस सीरीज में 130 रन बनाए जिससे वह 104वें से 81वें स्थान पर आ गए। शिमरोन हेटमायर छह स्थान के सुधार के साथ 19वें और निकोलस पूरन 33 स्थान के सुधार के साथ 30वीं रैंकिंग में पहुंच गए गए है। 
गेंदबाजों के टॉप 10 में कोई बदलाव नहीं हुआ है और वेस्टइंडीज के खिलाफ सीरीज नहीं खेलने के बावजूद जसप्रीत बुमराह अभी भी पहले स्थान पर कायम हैं। टॉप 10 के बाहर भारत की तरफ से कुलदीप यादव 12वें, युजवेंद्र चहल 15वें, मोहम्मद शमी 22वें और रविंद्र जडेजा 31वें स्थान पर हैं। वेस्टइंडीज के शेल्डन कॉटरेल 6 स्थान के फायदे से 30वें और कीमो पॉल 35 स्थान के फायदे से 104वें स्थान पर हैं।
ऑलराउंडरों में बेन स्टोक्स पहले स्थान पर हैं, वहीं वेस्टइंडीज के जेसन होल्डर टॉप 10 से बाहर हो गए हैं। भारत का कोई भी ऑलराउंडर टॉप 10 में मौजूद नहीं है।
