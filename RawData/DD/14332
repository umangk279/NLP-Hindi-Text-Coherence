भारतीय निशानेबाज शहजार रिजवी ने अपने पहले आईएसएसएफ विश्व कप में विश्व रिकॉर्ड स्कोर से स्वर्ण पदक अपने नाम किया जबकि जीतू राय और मेहुली घोष ने कांस्य पदक अपनी झोली में डाले।  
मेरठ के रिजवी ने मेक्सिको के गुवादालाजारा में चल रही इस प्रतियोगिता की 10 मीटर एयर पिस्टल स्पर्धा के फाइनल में 243.3 अंक के विश्व रिकॉर्ड स्कोर के साथ मौजूदा ओलंपिक चैम्पियन जर्मनी के क्रिस्टियन रेट्ज को पछाड़कर पहला स्थान हासिल किया जिन्होंने 239.7 अंक का स्कोर बनाया।
शीर्ष पिस्टल निशानेबाज जीतू ने इसी स्पर्धा में 219 अंक के स्कोर से कांस्य पदक हासिल किया। भारत के तीन निशानेबाजों ने सत्र के पहले विश्व कप की इस स्पर्धा के फाइनल्स में जगह बनायी थी। ओम प्रकाश मिथारवल 198.4 अंक से चौथे स्थान पर रहे।मेहुली ने पदक तालिका में इजाफा किया, जिन्होंने महिला 10 मी एयर राइफल स्पर्धा में विश्व जूनियर रिकार्ड 228.4 अंक के स्कोर से कांस्य पदक हासिल किया। 
इसी महिला स्पर्धा में तीन भारतीय निशानेबाज फाइनल तक पहुंची थी। अंजुम मुदगिल 208.6 अंक से चौथे जबकि अपूर्वी चंदेला 144.1 अंक से सातवें स्थान पर रहीं। भारत ने प्रतियोगिता के शुरूआती दिन एक स्वर्ण और दो कांस्य सहित कुल तीन पदक अपने नाम किये। 
