भारतीय अंतरराष्ट्रीय फिल्म महोत्सव के 50वें संस्करण का आयोजन 20 से 28 नवंबर के बीच गोवा में आयोजित किया जाएगा, जिसमें विभिन्न देशों की 200 से अधिक फिल्में दिखाई जाएंगी। 
केंद्रीय सूचना एवं प्रसारण मंत्री प्रकाश जावड़ेकर ने शनिवार को यह घोषणा की। रूस इस साल फिल्म महोत्सव में भागीदार देश होगा। उन्होंने कहा कि महोत्सव के दौरान विभिन्न स्थानीय भारतीय भाषाओं की 26 फीचर और 15 गैर-फीचर फिल्में दिखाई जाएंगी। इसके अलावा लगभग 50 साल पहले विभिन्न भाषाओं में बनीं 12 फिल्में भी पर्दे पर दिखाई देंगी। केंद्रीय सूचना एवं प्रसारण मंत्री ने कहा कि विभिन्न फिल्म स्टार और लगभग 10 हजार फिल्म प्रेमी इस महोत्सव में भाग लेंगे। उन्होने बताया कि बॉलीवुड के महानायक अमिताभ बच्चन को दादा साहब फाल्के सम्मान देने के साथ ही उनकी 7-8 फिल्में भी दिखाई जाएंगी।
