उत्पादन को बढ़ावा देने के लिए घरेलू कंपनियों को बड़ी राहत, मौजूदा और नई घरेलू कंपनियों के कार्पोरेट टैक्स में कटौती का ऐलान, मौजूदा मिनिमम अल्टरनेट टैक्स 18.5 फीसदी से घट कर हुआ 15 प्रतिशत, टैक्स में कटौती के ऐलान के साथ ही शेयर बाजार में जबरदस्त उछाल। 
जीएसटी परिषद की बैठक से पहले केंद्रीय वित्त मंत्री निर्मला सीतारमण ने गोवा के पणजी में एक प्रेस वार्ता की। उन्होंने कहा कि सरकार ने कॉर्पोरेट टैक्स घटाने का प्रस्ताव किया है। ये घरेलू कंपनियों और नई कंपनियों के लिए है और इसको अध्यादेश के जरिए किया जाएगा। कंपनियों को अब बिना छूट के 22 फीसदी कॉर्पोरेट टैक्स देना होगा। सरचार्ज के साथ टैक्स की प्रभावी दर 25.17 फीसदी होगी। 
वित्त मंत्री ने कहा कि जो कंपनियां कोई छूट का फायदा नहीं लेंगी। उनके लिए मिनिमम अल्टरनेट टैक्स की दर घटाई दी गई है। नई मैन्युफैक्चरिंग कंपनियों को मैट देने से भी छूट दी गई है। 
वित्त मंत्री ने कहा कि मैन्युफैक्चरिंग कंपनियों के लिए टैक्स घटाया जाएगा, और कैपिटल गेन्स पर बढ़ा हुआ सरचार्ज लागू नहीं होगा। वित्त मंत्री ने कहा कि नई दरें लागू होने के बाद भारत, एशिया की दूसरी बड़ी अर्थव्यव्स्थाओं के बराबर कॉरपोरेट टैक्स दर रखने वाला देश हो जाएगा।
 
