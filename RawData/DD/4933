अमेरिकी सेना के हटने के बाद.तुर्की ने उत्तरी सीरिया में कुर्द लड़ाकों के ठिकानों पर बम बरसाए। भारत ने कहा- तुर्की की कार्रवाई से मानवीय और नागरिक संकट पैदा हो सकता है। संयुक्त राष्ट्र सुरक्षा परिषद की सीरिया मुद्दे पर बैठक आज। 
अमेरिका के सेना हटाने के फैसले के तुरंत बाद तुर्की ने अपने पड़ोसी देश सीरिया में एयर स्ट्राइक करनी शुरू कर दी है। इसमें आम लोगों के हताहत होने की भी सूचना है। हालांकि, तुर्की का दावा है कि वह कुर्द बलों और इस्लामिक स्टेट के खिलाफ कार्रवाई कर रहा है। तुर्की कुर्द लड़ाकों को आतंकी मानता है। उधर,, तुर्की के एकतरफा फैसले पर भारत ने गहरी चिंता जताई है और उससे अपील की कि वह सीरिया के क्षेत्रीय अखंडता का सम्मान करे। विदेश मंत्रालय ने बयान जारी कर कहा, 'हम पूर्वोत्तर सीरिया में तुर्की के एकतरफा सैन्य हमले पर गहरी चिंता जाहिर करते हैं। तुर्की का कदम क्षेत्र में स्थिरता और आतंकवाद के खिलाफ लड़ाई को कमजोर कर सकता है। इस कदम से मानवीय संकट पैदा होने की संभावना है। मंत्रालय ने कहा, 'हम तुर्की से अपील करते हैं कि वह सीरिया की क्षेत्रीय अखंडता व संप्रभुता का सम्मान करे और संयम बरते। हम बातचीत और चर्चा के माध्यम से मुद्दे के शांतिपूर्ण समाधान की अपील करते हैं।'
इस बीच, संयुक्त राष्ट्र सुरक्षा परिषद के अध्यक्ष ने तुर्की से अपील की है कि वह सीरिया में अपनी सैन्य कार्रवाई के दौरान अधिक-से-अधिक संयम बरते तथा नागरिकों की सुरक्षा करे। उन्होंने आशा व्यक्त की कि इस स्थिति पर विचार करने के लिए परिषद की बैठक आज होगी।
