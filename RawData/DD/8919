एनआईए द्वारा आईएसआईएस से प्रेरित आतंकवादी संगठन के गिरफ्तार दस संदिग्‍धों को आज कोर्ट में किया जाएगा पेश, एनआईए ने दिल्ली सहित 17 जगहों पर छापेमारी कर इस गैंग का किया पर्दाफाश   
दिल्ली और उत्तर प्रदेश में राष्ट्रीय जांच एजेंसी यानि एनआईए की 17 जगहों पर की गई छापेमारी में न केवल आतंकियों के बड़े माड्यूल का भंडाफोड़ हुआ है बल्कि आतंकी हमले की साजिश का भी खुलासा हुआ है.
एनआईए की टीम ने दिल्ली के सीलमपुर इलाके में कुछ घरों में तलाशी ली और संदिग्धों को हिरासत में लिया. इसी तरह की कार्रवाई दिल्ली के कुछ और इलाकों समेत यूपी के अमरोहा, हापुड़, मेरठ और लखनऊ में की गई. एनआईए ने इस अभियान के साथ ही 16 संदिग्धों से पूछताछ की, जिसके बाद 10 आरोपियों को गिरफ्तार किया गया. इनमें से पांच दिल्ली के और पांच यूपी से हैं. कुछ जगहों पर तलाशी जारी है. एनआईए का कहना है कि इन आरोपियों और संदिग्धों से पूछताछ अब भी जारी है.
एनआईए के मुताबिक सीलमपुर और अमरोहा के 6-6 स्थानों के साथ ही हापुड़, मेरठ, लखनऊ में छापेमारी हुई. एनआईए के मुताबिक इन जगहों से विस्फोटक, हथियार, कंट्री मेड रॉकेट लांचर, 12 पिस्टल, 150 राउंड गोलियां, 112 अलार्म घड़ी, बैटरी, पोटैशियम नाइट्रेट, सल्फेट, पाइप बम बनाने की सामग्री, साढ़े सात लाख की नकदी, 100 मोबाइल, 135 सिम कार्ड मिले हैं.
एनआईए के मुताबिक संदेहास्पद गतिविधियों की सूचना मिलने के बाद पिछले कुछ समय से एनआईए इस समूह पर नजर रख रही थी. तीन से चार महीने पहले ये माड्यूल शुरू हुआ और कई जगहों पर ट्रेनिंग ली. एनआईए का कहना है कि ये लोग आईएसआईएस से प्रेरित थे और  'हरकत उल हर्ब ए इस्लाम' नाम का नया मॉड्यूल बनाया था. ये सभी विदेश में बैठे हैंडलर से संपर्क में थे.
एनआईए के मुताबिक इस समूह का सरगना मुफ्ती सुहैल दिल्ली के अमरोहा का रहने वाला है और एक मस्जिद में काम करता है. फिलहाल वो दिल्ली के जाफराबाद में रहता है और वहीं से ग्रुप को संचालित करता है. आपसी संपर्क के लिए ये लोग व्हाट्सएप और टेलीग्राम जैसे सोशल मीडिया ग्रुप का इस्तेमाल करते थे. ये लोग सोना चोरी कर फिर उसे बेचकर पैसे जुटाते थे. इनके गिरोह में नोएडा की एमिटी यूनिवर्सिटी का एक सिविल इंजीनियर बैक ग्राउंड का छात्र और एक महिला भी थी. इन लोगों के दो लक्ष्य थे, पहला रिमोट कंट्रोल बम बनाना और दूसरा जरूरत पड़ने पर फिदायीन हमले करना. साथ ही ये जरूरत पड़ने पर आत्मघाती जैकेट बनाने की भी तैयारी में थे.
एनआईए के मुताबिक महत्वपूर्ण जगहें, सुरक्षा संस्थान, भीड़-भाड़ वाली जगहें और कुछ राजनैतिक व्यक्ति इसके निशाने पर थे.
कुल मिलाकर एनआईए ने आईएसआईएस से प्रेरित एक बड़े माड्यूल का पता तो लगाया है, लेकिन अब चुनौती ये है कि वो इसकी आगे की कड़ियां जोड़कर विदेशी हैंडलर और ट्रेनिंग देने वालों का भी जल्द ही खुलासा करें.
