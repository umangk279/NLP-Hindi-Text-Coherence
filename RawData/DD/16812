बतौर प्रधानमंत्री अपने गृह नगर वडनगर में पहली बार पहुंचे प्रधानमंत्री नरेंद्र मोदी का लोगों ने किया ज़बरदस्त उत्साह के साथ स्वागत। गुजरात वासियों के प्यार से हुए भावुक प्रधानमंत्री ने की अपने पुराने मित्रों और परिचितों से मुलाकात।  
 प्रधानमंत्री नरेंद्र मोदी ने गुजरात दौरे के दूसरे दिन कल अपने गृहनगर वडनगर का दौरा किया। प्रधानमंत्री का पद संभालने के बाद पीएम जब पहली बार पहली गृहनगर पहुंचे पीएम के स्वागत के लिए सड़कों पर बड़ी तादाद में लोग मौजूद रहे। उन्होंने रोड शो कर लोगों का अभिवादन किया। 
प्रधानमंत्री अपने स्कूल भी पहुंचे, जहां उन्होंने प्राथमिक शिक्षा हासिल की थी। स्कूल के बच्चों में पीएम की इस यात्रा के प्रति ग़ज़ब का उत्साह दिखा । लोगों से मुलाकात और स्कूल के दौरे के अलावा यात्रा का एक धार्मिक पहलू भी था। पीएम अपने कुल देवता हाटकेश्वर मंदिर गए और वहां पर पूजा-अर्चना की। मोदी ने काफी समय मंदिर में बिताया और पूरे मंत्रोच्चार के साथ विधिविधान से पूजा अर्चना की ।
इसके बाद पीएम ने वडनगर में जी.एम.ई.आर.एस. मेडिकल कॉलेज का लोकार्पण किया। प्रधानमंत्री ने कहा कि वडनगर के लोगों ने जिस तरह उनका स्वागत किया उससे वे अभिभूत हैं और उनका धन्यवाद करते हैं। 
रविवार का दिन वडनगर के लिए खास रहा । पूरे इलाके को दुल्हन की तरह सजाया गया था। हैलीपैड से लेकर वडनगर की सड़कों तक हर ओर बस स्वागत और जश्न का माहौल था। वडनगर के कोने कोने में पीएम की यादें बसी हैं। जनता का अभिवादन करते और प्यार स्वीकार करते प्रधानमंत्री उस विद्यालय पहुंचे जहां उन्होंने जिन्दगी का पहला ककहरा सीखा। वहां पहुंचकर पीएम का शीश खुद-ब-खुद झुक गया और उन्होंने विद्या के मंदिर की मिट्टी के माथे से लगाया। इन भावुक क्षणों का गवाह वहां मौजूद लोग रहे।  
