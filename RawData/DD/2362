कोरोना वायरस के संक्रमण के तेज हो दौर में भी अपनी जान को जोखिम में डालने वाले कोरोना वॉरियर्स पर प्रदेश में हमले जारी है। मेरठ में कुछ ऐसे ही उपद्रवियों ने लॉकडाउन के तहत चयनित हॉटस्पॉट का निरीक्षण करने गई टीम पर हमला बोल दिया। उनके इस हमले में राजपत्रित अधिकारी के साथ दारोगा भी घायल हो गए हैं।  
शहर के जली कोठी इलाके को सील करने पहुंची पुलिस और प्रशासन की टीम पर पथराव की घटना के बाद इलाके में पुलिस फोर्स तैनात कर दिया गया है। डीएम और एसएसपी मौके पर पहुंचे और घटना की जानकारी की। क्षेत्र में तनाव को देखते हुए डीएम और एसएसपी के नेतृत्व में फ्लैग मार्च निकाला गया।
इस दौरान लोगों से अपील की गई कि वह अपने घरों में रहे और कोरोना संक्रमण से बचाव के लिए पुलिस प्रशासन और स्वास्थ्य विभाग को अपना काम करने दे। डीएम और एसएसपी ने चेतावनी दी है कि यदि कोई सरकारी कार्य में बाधा डालता है तो उसके खिलाफ कड़ी से कड़ी कार्रवाई की जाएगी।
इस घटना के बाद जली कोठी एरिया में सन्नाटा पसर गया है। लोग अपने घरों में कैद हो गए है। पुलिस पूरे इलाके में गश्त कर ही है। पुलिस और प्रशासन की टीम पर पथराव करने के मामले में एक इमाम समेत चार लोगों को गिरफ्तार किया गया है। फिलहाल मौके पर स्थिति सामान्य है।
