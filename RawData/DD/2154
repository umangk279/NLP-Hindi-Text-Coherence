देश में कोविड-19 रोगियों के ठीक होने की दर सुधरकर करीब 22 प्रतिशत तक पहुंच गई है। इस समय  वैश्विक स्तर पर 7 प्रतिशत की तुलना में देश में कोविड के रोगियों की मृत्यु दर केवल 3.1 प्रतिशत है।  
केन्द्रीय स्वास्थ्य मंत्री डॉ हर्षवर्धन ने कल नई दिल्‍ली में अखिल भारतीय आयुर्विज्ञान संस्थान के ट्रॉमा सेंटर का दौरा करते हुए यह बात कही। उन्होंने कहा कि कोविड के 5,913 लोग अब तक ठीक हो चुके हैं और देश में कोरोना संकट की स्थिति में सुधार हो रहा है।
डॉ हर्षवर्धन ने कहा कि देश के 283 जिलों में कल तक किसी भी कोविड-19 मामलों की रिपोर्ट दर्ज नहीं हुई है। वेंटिलेटर, ऑक्सीजन की आपूर्ति और आई सी यू बेड की पर्याप्तता पर स्वास्थ्य मंत्री ने कहा कि आई सी यू में केवल 2.17 प्रतिशत रोगियों को ही भर्ती किया गया है, 1.29 प्रतिशत रोगियों को ऑक्सीजन की आवश्यकता है।
