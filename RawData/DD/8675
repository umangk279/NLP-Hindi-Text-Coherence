प्रधानमंत्री ने केंद्र शासित प्रदेश दादरा नगर हवेली और दमण दीव की यात्रा पर कई विकास परियोजनाओं का शुभारंभ किया. राजधानी सिलवासा प्रधानमंत्री की इस यात्रा को लेकर उत्साहित दिखी और पूरे जोश के साथ भव्य स्वागत करने उमड़ पड़ी. प्रधानमंत्री ने एक एजुकेशन हब का उद्घाटन किया, तो वहीं मेडिकल कॉलेज की आधारशिला भी रखी. 
ये अपनी तरह का पहला मौक़ा रहा जब अपने अनोखे रंग में रंगा सिलवासा उमड़ पड़ा प्रधानमंत्री के भव्य स्वागत के लिए. सिलवासा के लोग अपने पारंपरिक परिधानों में प्रधानमंत्री का अभिनंदन करते हुए नज़र आए. प्रधानमंत्री ने भी धैर्य के साथ हर उम्र और वर्ग के लोगों के साथ मुलाक़ात की और उन सभी का अभिवादन स्वीकार किया.
शनिवार का दिन दमण-दीव और दादरा एवं नगर हवेली के लिए ऐतिहासिक रहा. प्रधानमंत्री ने केंद्र शासित प्रदेशों को अपने दूसरे दौरे में कई विकास योजनाओं की शुरुआत की. यहां पहले मेडिकल कॉलेज की आधारशिला रखी गई. ये कॉलेज 189 करोड़ रुपये की लागत से बनेगा और ये 150 सीटों वाला होगा. इसके निर्माण के लिए 2018-19 में 114 करोड़ रुपये और 2019-20 में 75 करोड़ रुपये की राशि स्वीकृत हो चुकी है. प्रधानमंत्री ने कहा कि देश में सभी वर्गों, सभी क्षेत्रों का विकास करना मौजूदा सरकार की प्रतिबद्धता है. उन्होंने अप्रत्यक्ष रूप से कांग्रेस पर कटाक्ष करते हुए कहा कि मौजूदा सरकार के लिए दल से बड़ा देश है.
प्रधानमंत्री ने दमण-दीव और दादरा एवं नगर हवेली के लिए 860 करोड़ रुपये की विकास योजनाओं की आधाशिला रखी, जबकि क़रीब 900 करोड़ रुपये की विभिन्न योजनाओं का लोकार्पण किया. दमण-दीव की जिन प्रमुख योजनाओं का उद्घाटन होना है, उनमें दीव में ढाई सौ करोड़ रुपये की लागत से तैयार एजुकेशन हब, दमणगंगा नदी पर 48 करोड़ रुपये की लागत से बना जरी कचिगाम सेतु और दमण में ही 4 करोड़ 73 लाख रुपये के खर्च से तैयार आदिवासी कल्चरल सेंटर शामिल है. जबकि दादरा एवं नगर हवेली के प्रमुख प्रोजेक्ट्स में सिलवासा में 11.4 किलोमीटर लंबी रिंग रोड,  दमणगंगा रिवर फ्रंट जिसके तीनों फेज पूरे कर लिए गए हैं, सीवरेज ट्रीटमेंट प्लांट का शुभारंभ किया. प्रधानमंत्री ने आरोग्य एप, हर घर से कूड़ा एकत्र करने की योजना और डिज़िटल प्रबंध सिस्टम की शुरुआत की. उन्होंने एक आईटी पॉलिसी भी केंद्र शासित प्रदेश के लिए जारी की.
