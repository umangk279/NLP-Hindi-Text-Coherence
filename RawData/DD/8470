किंगफिशर एयरलाइंस के मालिक विजय माल्या के प्रत्यर्पण को ब्रिटिश गृहमंत्री ने स्वीकृति दे दी है. उन्होंने इस आदेश पर हस्ताक्षर कर दिया है. 
ब्रिटेन गृह मंत्रालय के मुताबिक कहा गया कि सभी तथ्यों पर विचार करते हुए माल्या के प्रत्यर्पण के कागजात पर हस्ताक्षर कर दिया है. ब्रिटिश गृहमंत्री साजिद जाविद के समक्ष कई दिनों से माल्या के प्रत्यर्पण का मामला लंबित था.
इससे पहले विजय माल्या ने ब्रिटेन की एक अदालत में अपने प्रत्यर्पण के फ़ैसले को चुनौती दी थी, लेकिन दिसंबर 2018 में अदालत ने इसे नामंज़ूर कर दिया था. इसके बाद प्रत्यर्पण संधि की प्रक्रिया के तहत न्यायालय के फ़ैसले को गृहमंत्री के पास भेजा जाना था. माल्या 2016 में देश छोड़कर ब्रिटेन भाग गया था. माल्या पर लगे आरोप के मुताबिक उसने देश के बैंकों से 9,000 करोड़ रुपये का कर्ज लेकर उसे वापस नहीं किया है.
केंद्रीय मंत्री अरुण जेटली ने इस मामले पर ट्वीट किया है, उन्होंने लिखा कि ''माल्या के प्रत्यर्पण के लिए मोदी सरकार ने एक और कदम बढ़ा लिया है, जबकि विपक्ष सारदा स्कैम में शामिल लोगों के लिए एकजुट है.''
