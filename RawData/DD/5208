पाकिस्तान के कब्जे वाले कश्मीर (पीओके) और देश के उत्तर-पूर्वी हिस्सों के कई शहरों में मंगलवार को 5.8 तीव्रता के भूकंप के जोरदार झटके महसूस किये गये, पीओके में 20 लोगों की मौत हो गई जबकि 300 से अधिक लोग घायल हो गये। 
अमेरिकी भूगर्भ सर्वेक्षण के अनुसार भूकंप का केन्द्र पीओके में न्यू मीरपुर के निकट स्थित था। पीओके भूकंप से बुरी तरह प्रभावित हुआ। भूकंप चार बजकर दो मिनट पर आया जिसका अधिकेंद्र 10 किलोमीटर की गहराई पर था। पाकिस्तान के सूचना मंत्री मुश्ताक मिन्हास ने मीडिया को बताया कि इस भूकंप के चलते मीरपुर और उसके आसपास के क्षेत्रों में 20 लोगों की मौत हो गयी और 300 से अधिक घायल हो गये।
पाकिस्तान मौसम विभाग के भूकंप केन्द्र ने बताया कि भूकंप की तीव्रता रिक्टर पैमाने पर 5.8 मापी गई और इसका केन्द्र पंजाब प्रांत में पहाड़ी शहर झेलम के निकट जमीन से 10 किलोमीटर की गहराई में स्थित था। उपायुक्त राजा कैसर ने बताया कि भूकंप के बाद मीरपुर में कई मकान ढह गये। उन्होंने बताया कि क्षेत्र में एक मस्जिद का काफी हिस्सा ढह गया जो कि भूकंप से बुरी तरह से प्रभावित है। पीओके में अस्पतालों में आपात स्थिति घोषित की गई है।
मीरपुर में सड़कें बुरी तरह से क्षतिग्रस्त नजर आ रही हैं। कई वाहन पलटे हुए हैं। कई कारें भूकंप से सड़कों पर बने गहरे गड्ढों में गिर गईं। मीरपुर में सरकारी प्रसारण भवन बुरी तरह क्षतिग्रस्त हो गया। प्रत्यक्षदर्शियों ने बताया कि भूकंप बहुत शक्तिशाली था और लोग दहशत में इमारतों से बाहर निकल आये।
