रूस अपना नया युद्धक विमान मिग-35 भारत को बेचने का इच्छुक है और मिग कॉरपोरेशन के प्रमुख का कहना है कि भारत ने विमान में अपनी रूचि दिखाई है और उसकी जरूरतों को समझने के लिये बातचीत चल रही है। 
 रशियन एयरक्राफ्ट कॉरपोरेशन मिग के महानिदेशक इया तारासेंको ने कहा कि मिग-35 ‘सर्वेश्रेष्ठ’ है और यह लॉकहीड मार्टिन के पांचवीं पीढ़ी के युद्धक विमान एफ-35 से निश्चित तौर पर बेहतर है। उन्होंने दावा किया मिग-35 हवा से हवाई युद्ध में अमेरिकी युद्धक विमान को मात दे देगा।
महानिदेशक ने कहा कि मिग-35 विमान को जनवरी में पेश करने के बाद कंपनी ने इसे भारत और दुनिया के अन्य हिस्सों में सक्रियता से प्रमोट करना शुरू किया है।
यहां एमएकेएस 2017 एयरशो से इतर संवाददाताओं से बात करते हुये उन्होंने कहा, ‘‘भारत में निविदा के लिये हम विमानों की आपूर्ति का प्रस्ताव कर रहे हैं और निविदा हासिल करने के लिये हम उनकी वायुसेना के साथ सक्रिय रूप से काम कर रहे हैं।’’ मिग-35 रूस का सबसे आधुनिक 4++ पीढ़ी का बहुउद्देशीय युद्धक विमान है।
यह पूछे जाने पर कि क्या भारत ने मिग-35 में कोई रुचि दिखाई है, तारासेंको ने कहा, ‘‘बेशक उन्होंने दिखाई है।’’ मिग के प्रमुख ने कहा कि भारत लगभग 50 वर्षों से मिग विमानों का इस्तेमाल कर रहा है और मिग कॉरपोरेशन ने जिन शुरुआती देशों को अपने इस नये विमान का प्रस्ताव दिया उनमें भारत भी है और भारत को अपने सबसे आधुनिक विमान की आपूर्ति का इरादा रखता है।
इस युद्धक विमान को भारत को बेचने के प्रस्ताव की स्थिति के बारे में पूछे जाने पर उन्होंने कहा, ‘‘हम बातचीत के चरण में हैं। तकनीकी और प्रौद्योगिकी वाली खूबियों को लेकर बातचीत चल रही है।’’ विमान की लागत के बारे में तारासेंको ने कहा कि वह विमान को बेचने के साथ जिन सेवाओं की पेशकश की जा रही है उस वजह से वे आर्थिक रूप से किफायती हैं।
