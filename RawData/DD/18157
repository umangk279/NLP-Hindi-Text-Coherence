केंद्रीय सूचना एवं प्रसारण मंत्री वेंकैया नायडू ने देहरादून में दूरदर्शन और आकाशवाणी केंद्र के नये भवन का उद्घाटन किया 
केंद्रीय सूचना एवं प्रसारण मंत्री वेंकैया नायडू ने देहरादून में दूरदर्शन और आकाशवाणी केंद्र के नये भवन का उद्घाटन किया। वेंकैया नायडू ने साथ ही आकाशवाणी के नए स्टूडियों और दूरदर्शन के क्षेत्रीय समाचार इकाई भी लोगों को समर्पित किया। 
इस मौके पर उत्तराखंड के मुख्यमंत्री त्रिवेंद्र सिंह रावत, पूर्व मुख्यमंत्री रमेश पोखरियाल निशंक, सांसद माला राज्यलक्ष्मी शाह, दूरदर्शन की महानिदेशक सुप्रिया साहू, दूरदर्शन न्यूज़ की महानिदेशक वीना जैन और अन्य वरिष्ठ अधिकारी भी मौजूद थे। 
सूचना एवं प्रसारण मंत्री वेंकैया नायडू ने कहा कि भ्रष्टाचार के खिलाफ हो या अन्य सामाजिक बुराई के खिलाफ सूचना सबसे बड़ा हथियार है। वेंकैया नायडू ने साथ ही कहा कि उत्तराखंड का यह दूरदर्शन केन्द्र जल्द ही 24 घंटे प्रसारण करेगा। 
वहीं उत्तराखंड के मुख्यमंत्री त्रिवेंद्र सिंह रावत ने दूरदर्शन और आकाशवाणी की विश्वसनीयता की तारीफ करते हुए कहा कि आज के समय में कोई भी सार्वजनिक सेवा प्रसारक के रूप में इनसे बेहतर काम नहीं कर रहा है। त्रिवेंद्र सिंह रावत ने साथ ही कहा कि दूरदर्शन और आकाशवाणी की इकाइयां राज्य की स्थानीय संस्कृति और विरासत को बेहतर बनाने और बढ़ावा देने में मदद करेंगी।
