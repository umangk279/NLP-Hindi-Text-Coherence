जम्‍मू-कश्‍मीर में आज दोपहर से पोस्‍टपेड मोबाइल फोन सेवाएं होंगी फिर से बहाल। घाटी के सभी 10 ज़िलों में मोबाइल सेवाएं फिर से शुरू होने से लोगों को मिलेगी राहत। 
जम्‍मू-कश्‍मीर के सभी हिस्‍सों में पोस्‍टपेड मोबाइल फोन सेवा आज दोपहर से दोबारा शुरू हो जाएंगी। जम्‍मू-कश्‍मीर के प्रधान सचिव रोहित कंसल ने बताया कि पोस्‍टपेड मोबाइल सेवाएं 14 अक्टूबर को दोपहर 12 बजे से बहाल हो जाएंगी। केन्‍द्र सरकार द्वारा घाटी में पर्यटकों को आने की छूट देने के फैसले के कुछ दिन बाद राज्‍य प्रशासन की ओर से यह कदम उठाया गया है।
घाटी में स्‍कूल और कॉलेज पहले ही खुल चुके हैं तथा लैंडलाइन फोन सेवा पूरी तरह काम कर रही है। श्रीनगर में कल साप्‍ताहिक रविवार बाजार भी खुला रहा। लाल चौक रोड पर कई रेहड़ी पटरी वालों ने अपनी दुकान लगाई। बाजार में खरीदारों की काफी भीड़भाड़ रही।
घाटी के विभिन्‍न भागों से बड़ी संख्‍या में लोग यहां कपड़े और अन्‍य चीजें खरीदने पहुंचे। भूस्‍खलन के कारण पिछले दो दिनों से बंद रहा जम्‍मू-श्रीनगर राष्‍ट्रीय राजमार्ग भी कल यातायात के लिए खोल दिया गया। जांच के बाद हल्‍के वाहनों को राजमार्ग के दोनों ओर से आने-जाने की इजाजत दी गई।
