मध्य प्रदेश मंत्रिमंडल के विस्तार के ग्यारह दिनों बाद मुख्यमंत्री शिवराज सिंह चौहान ने नए मंत्रियों के विभागों का बंटवारा कर दिया है। सामान्य प्रशासन, जनसंपर्क, विमानन और नर्मदा घाटी विकास विभाग मुख्यमंत्री ने अपने पास रखे हैं। 
तुलसीराम सिलावट को जल संसाधन विभाग की जिम्मेदारी सौंपी गई है। 2 जुलाई को चौहान मंत्रिमंडल में शामिल होने वाले 28 नए मंत्रियों में 20 कैबिनेट रैंक के और आठ राज्य मंत्री शामिल हैं। शिवराज मंत्रिमंडल की ताकत अब 34 हो गई है, जिसमें चार महिला मंत्री भी शामिल हैं। नरोत्तम मिश्रा को राज्य के गृह मंत्री, संसदीय मामलों के मंत्री के साथ विधि और न्याय मंत्री के रूप में नियुक्त किया गया। यशोधरा राजे सिंधिया को खेल और युवा कल्याण राज्य मंत्री और तकनीकी शिक्षा, कौशल विकास एवं रोज़गार राज्य मंत्री के रूप में नियुक्त किया गया है। जबकि गोपाल भार्गव को लोक निर्माण, कुटीर और ग्रामोद्योग विभाग सौपा गया है।
