प्रधानमंत्री नरेन्‍द्र मोदी ने गुजरात के गांधी नगर में तीसरे वैश्विक आलू सम्‍मेलन को वीडियो कांफ्रेंस के माध्‍यम से संबोधित किया। तीन-दिनों का यह सम्‍मेलन सभी हितधारकों को आलू क्षेत्र से जुड़े सभी मुद्दों और भावी योजनाओं पर विचार विमर्श करने के लिए साझा मंच उपलब्‍ध कराएगा।  
इस सम्‍मेलन का आयोजन भारतीय आलू संघ, भारतीय कृषि अनुसंधान परिषद, केन्‍द्रीय आलू अनुसंधान संस्थान, शिमला और अंतर्राष्ट्रीय आलू केंद्र, लीमा, पेरू के सहयोग से हो रहा है। पिछले दो दशकों के दौरान 1999 और 2008 में दो वैश्विक आलू सम्मेलन आयोजित किए गए थे। प्रधानमंत्री नरेंद्र मोदी ने कहा कि 21वीं शताब्दी में में भी कोई भूखा और कुपोषित ना रहे इसकी बड़ी जिम्मेदारी निभानी होगी।
प्रधानमंत्री नरेंद्र मोदी ने बताया कि फूड प्रोसेसिंग से जुड़े सेक्टर को प्रमोट करने के लिए केंद्र सरकार ने भी अनेक कदम उठाए हैं। चाहे इस सेक्टर को 100% FDI के लिए खोलने का फैसला हो या फिर पीएम किसान संपदा योजना के माध्यम से वैल्यू एडिशन और वैल्यू चेन डेवलपमेंट में मदद।
प्रधानमंत्री नरेंद्र मोदी ने आलू को और ज्यादा पोषणयुक्त बनाने के लिए शोधकर्ताओं से किफायती समाधान तलाशने का आह्वान किया। उन्होंने कहा कि किसानों के उचित दाम मिले हमे इस दिशा में जाना होगा।
