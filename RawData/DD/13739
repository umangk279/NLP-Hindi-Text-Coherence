प्रधानमंत्री नरेंद्र मोदी ने आज संसद भवन में मंत्रिपरिषद की बैठक बुलाई  है। प्रधानमंत्री अपनी सरकार की फ्लैगशिप  परियोजनाओं की प्रगति और इस साल सरकार के एजेंडे की  समीक्षा करेंगे।  
प्रधानमंत्री नरेन्द्र मोदी सरकार के 4 साल पूरा होने पर सरकार की फ्लैगशिप योजनाओं का प्रचार-प्रसार बड़े पैमाने पर हो रहा है, लेकिन उन योजनाओं का फायदा जमीनी स्तर पर कितना हुआ है, इसे लेकर आज मंत्रिमंडल की बैठक में चर्चा होगी। प्रधानमंत्री मोदी ने इन योजनाओं की समीक्षा के लिए आज नई दिल्ली में मंत्रिपरिषद की बैठक बुलाई है। संसद भवन में होने वाली इस अहम बैठक में सभी केन्द्रीय मंत्रियों को मौजूद रहने को कहा गया है। प्रचार अभियान के प्रभाव को लेकर सूचना एवं प्रसारण मंत्री राज्यवर्धन राठौर भी एक प्रस्तुतीकरण देंगे। बैठक के एजेंडे में मोदी सरकार की योजनाओं की जमीनी हकीकत, मंत्रियों की प्रेस कांफ्रेंस, सरकारी अधिकारियों के ग्रामीण इलाकों के दौरे  और भाजपा नेताओं के संपर्क अभियान की समीक्षा शामिल है। 
