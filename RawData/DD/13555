 विम्बलडन टेनिस टूर्नामेंट में भारत के युकी भांबरी एक लंबे चले मुकाबले में इटली के फेबियानों से हारकर बाहर. उधर स्पेन के फेलिसियानो लोपेज ने विंबलडन के लिए कोर्ट पर उतरते ही लगातार सबसे अधिक ग्रैंडस्लैम टूर्नामेंट में खेलने का रिकार्ड बनाया, रोजर फेडरर के लगातार 65 ग्रैंडस्लैम में खेलने के रिकार्ड की बराबरी की. 
भारत के युकी भांबरी विम्बलडन टेनिस टूर्नामेंट से बाहर हो गये हैं। लंदन में कल पुरूष सिंगल्‍स के पहले दौर में युकीको इटली के थॉमस फेबियानो से 6-2, 3-6, 3-6, 2-6 से हार का सामना करना पड़ा। युकी सिंगल्‍स में एक मात्र भारतीय चुनौती थे, लेकिन पुरूष डबल्‍स में छह अन्‍य भारतीय खिलाड़ी अपनी चुनौती रखेंगे।
उधर स्पेन के फेलिसियानो लोपेज ने विंबलडन के लिए कोर्ट पर उतरते ही लगातार सबसे अधिक ग्रैंडस्लैम टूर्नामेंट में खेलने का रिकार्ड बनाया। लोपेज का यह लगातार 66 वां मेजर टूर्नामेंट है। लोपेज ने अपने रिकार्ड का जश्न जीत के साथ मनाया। उन्होंने ऑल इंग्लैंड क्लब में खेले गये मैच में अर्जेंटीना के फेडेरिको डेलबोनिस को 6-3, 6-4, 6-2 से शिकस्त दी। स्पेन के बायें हाथ के इस 36 वर्षीय खिलाड़ी ने रोलां गैरो में रोजर फेडरर के लगातार 65 ग्रैंडस्लैम में खेलने के रिकार्ड की बराबरी की थी।
अन्य खिलाड़ियों में सात बार की विजेता सेरेना विलियम्स पहले राउंड में हॉलैंड की अरांत्जा रस को 7-5, 6-3 से हराने में सफल रहीं। जर्मनी की तात्जाना मारिया ने भी पांचवीं वरीयता प्राप्त एलिना स्वितोलिना को 7-6, 4-6, 6-1 से हराया। बेलारूस की अजारेंका ने एकातेरिना एलेक्जांद्रोवा को 7-6, 6-3 से हराया जबकि रूस की एवजेनिया रोडिना ने एंटोनिया लोटनर को 3-6, 7-5, 6-4 से शिकस्त दी।
