नेताजी सुभाष चन्‍द्र बोस की 122वीं जयंती के मौके पर प्रधानमंत्री नरेंद्र मोदी आज दिल्ली के लालकिले में सुभाष चन्‍द्र बोस संग्रहालय राष्ट्र को किया समर्पित, जलियांवाला बाग और 1857 के प्रथम स्वतंत्रता संग्राम पर आधारित संग्रहालय का भी किया अवलोकन। 
प्रधानमंत्री नरेंद्र मोदी ने नेताजी सुभाष चंद्र बोस की 122वीं जयंती के मौके पर  एक संग्राहलय का उद्घाटन लाल किले के परिसर में किया। उन्होंने नेताजी के जीवन और आईएनए को समर्पित संग्रहालय का दौरा भी किया। इस  दौरान नेताजी के पड़पौते सीके बोस भी मौजूद थे। इन संग्राहलयों को अब  क्रांति मंदिर के नाम से जाना जाएगा। पीएम मोदी ने प्रतीकात्मक तौर पर एक नेताजी की पहचान वाली टोपी भी संग्रहालय में रखी। इस टोपी को नेताजी के परिवार वालों ने उन्हें भेंट की थी। उन्होंने इंडियन नेशनल आर्मी के सदस्यों और उनके परिजनों से मुलाकात की। गौरतलब है कि पिछले साल अक्टूबर के महीने में लाल किले के परिसर में संग्रहालय को बनाने का निर्णय लिया गया था। 
प्रथम स्वतंत्रता संग्राम के वीर सपूतों को समर्पित इस संग्रहालय की प्रत्येक वस्तु को पीएम मोदी ने बड़ी ही बारिकी से जांचा और परखा। ये संग्रहालय ब्रिटिश ईस्ट इंडिया कंपनी के खिलाफ लड़े गए प्रथम स्वतंत्रता संग्राम में भारतीय समाज के हर वर्ग के लोगों की भूमिका सहित तमाम जानकारियां प्रदान करता है । संग्रहालय न केवल 1857 की स्मृतियों  और इतिहास को पुनर्जीवित करता है बल्कि 1857 की वास्तविक प्रकृति और महान स्वतंत्रता संग्राम से जुड़ी घटनाओं को वर्तमान पीढ़ी के सामने प्रस्तुत करता है। संग्रहालय के जरिए 1857 के नायकों के बारे में तो जाना ही जा सकता है साथ ही रोटी और कमल को किस प्रकार से गुप्त संदेश के तौर पर उपयोग किया इसकी जानकारी भी हासिल की जा सकती है। इसके साथ ही मेरठ क्रांति और दिल्ली की तरफ कूच क्यों जैसे सवालों के जवाब भी संग्रहालय से हासिल किए जा सकते हैं। 
संग्रहालय से जुड़ी विवरण पुस्तिका लिए पीएम मोदी जब 13 अप्रैल 1919 की जलियांवाला बाग की विभत्स घटना को समर्पित संग्रहालय पहुंचे तो एक और जहां 'याद ए जलियां' डिजिटल फ्रेम पर उभर आया वहीं यह उस घटना की भी याद दिला गया जब ब्रिटिश राज में बैसाखी के दिन ही सैकड़ों लोगों का नरसंहार कर दिया गया। संग्रहालय में याद के तौर पर एक प्रतिकात्मक स्मारक को भी तैयार किया गया है जिस पर सभी शहीदों के नामों को उकेरा गया गया है। यहां पर रॉलेट एक्ट जैसे काले कानून का भी जिक्र किया गया है जिसके तहत न दलील, न अपील और न ही वकील का प्रावधान था। 
संग्रहालय में विश्व युद्ध के दौरान शहीद हुए भारतीय सैनिकों के बारे में भी डिजिटल प्रदर्शिनी के माध्यम से जानकारी दी गई है। इसके साथ ही संग्रहालय में प्रधानमंत्री नरेंद्र मोदी द्वारा 11 अप्रैल 2015 पहले विश्व युद्ध में शहीद हुए भारतीय सैनिकों की वीरता और बलिदान को श्रद्धांजलि देने वाले दृश्यों को भी शामिल किया गया है। इसके साथ ही उस वक्त के वृहद भारत को भी चित्र के माध्यम से पेश किया गया है।
प्रधानमंत्री नरेंद्र मोदी ने आज़ादी की लड़ाई में कला और साहित्य की भूमिका पर समर्पित दृश्यकला संग्रहालय का भी दौरा किया। संग्रहालय में उन सामग्रियों को शामिल किया गया है जिनकी आज़ादी की लड़ाई में अहम भूमिका रही है। खासतौर से उन लेखकों की कृतियों को जगह दी गई है जिन्होंने कलम के दम पर आज़ादी की लड़ाई को धार दी। विशेषतौर पर राजा रवि वर्मा, गुरूदेव रवि वर्मा, गुरूदेव रविंद्रनाथ टैगोर, अमृता शेरगिल नंदलाल बोस जैसे कलाकारों की कृतियों को संग्रहालय में शामिल किया गया है।
पीएम मोदी ने दृश्यकला में रविंद्रनाथ टैगोर की कृतियों को शामिल किए जाने को कला प्रेमियों के लिए एक उपहार बताया।  उन्होंने कहा कि टैगोर को न सिर्फ एक उत्कृष्ट लेखक के तौर पर जाना गया बल्कि विश्व कला के साथ उनके संबंधों के लिए भी जाना गया। पीएम मोदी के नेतृत्व में केंद्र सरकार ने राष्ट्र के ऐतिहासिक नायकों को जगह दी है। गणतंत्र दिवस के मौके पर राष्ट्र के नायकों को समर्पित संग्राहलयों से जहां उन्हें सम्मान मिला है वहीं नई पीढ़ी को उनके बारे में जानने का एक बेहतर मंच भी मिला है।
  
