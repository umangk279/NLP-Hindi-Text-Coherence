उप राष्ट्रपति वेंकैया नायडू कोमोरस और सियारा लियोन की यात्रा पर रवाना, 5 दिन की अफ्रीकी देशों की यात्रा के दौरान होंगे कई समझौते। 
उपराष्ट्रपति एम. वेंकैया नायडू अफ्रीका के साथ भारत के संबंधों को और मजबूत बनाने के लिये कोमोरोस और सिएरा लियोन की यात्रा पर रवाना हो गए।अफ्रीका के दक्षिण-पूर्वी तट पर स्थित द्वीपसमूह देश कोमोरोस और सिएरा लियोन की उपराष्ट्रपति की यह पहली यात्रा होगी। कोमोरोस की राजधानी, मोरोनी पहुंचने के तुरंत बाद उपराष्ट्रपति  कोमोरोस के राष्ट्रपति अज़ाली असौमानी से मुलाकात करेंगे। इसके बाद उपराष्ट्रपति का कोमोरोस में रहने वाले भारतीय समुदाय को संबोधित करने का भी कार्यक्रम है। 
यात्रा पर रवाना होने से पहले उपराष्ट्रपति ने ट्वीट कर कहा.. "भारत और अफ्रीका के बीच परस्पर गहरे ऐतिहासिक संबंध रहे हैं। हाल के वर्षों में अफ्रीका ने तीव्र आर्थिक प्रगति की है। इंफ्रास्ट्रक्चर और सामाजिक मानकों जैसे शिक्षा, स्वास्थ्य, पर भी अफ्रीका की प्रगति सराहनीय है। भारत अफ्रीका की उन्नति में यथासंभव सहयोग करने के लिए सदैव तत्पर है।
अपनी यात्रा के दौरान मैं इन दोनो देशों के शीर्षस्थ नेतृत्व से द्विपक्षीय तथा वैश्विक मुद्दों पर अकेले और शिष्ट मंडल स्तर पर चर्चा करूंगा तथा इन देशों के साथ द्विपक्षीय समझौतों पर हस्ताक्षर भी किए जाएंगे। "
 
