मोदी सरकार की उपलब्धियों को लेकर जनता के बीच जागरूकता को बढ़ाने के लिए बीजेपी ने देशभर में संपर्क फॉर समर्थन अभियान शुरू किया है. इसके तहत मंगलवार को बीजेपी अध्यक्ष अमित शाह ने दिल्ली में पूर्व सेनाध्यक्ष जनरल दलवीर सिंह और संविधान विशेषज्ञ सुभाष कश्यप के घर जाकर मुलाकात की. बीजेपी देशभर में एक लाख से अधिक प्रबुध्दजनों से मुलाकात कर मोदी सरकार की योजनाओं और पार्टी के कार्यक्रमों की जानकारी देगी. 
बीजेपी ने मोदी सरकार की चार साल की उपलब्धियों को जन जन तक पहुंचाने का काम देशभर में शुरू कर दिया है. राष्ट्रीय अध्यक्ष अमित शाह ने पार्टी के संपर्क फॉर समर्थन अभियान की शुरूआत कर दी है. अमित शाह ने मंगलवार को इसके तहत सबसे पहले पूर्व सेनाध्यक्ष जनरल दलवीर सिंह से दिल्ली में उनके आवास पर मुलाकात की. अमित शाह ने जनरल सुहाग के साथ अहम मसलों पर विचार-विमर्श भी किया. इस दौरान बीजेपी अध्यक्ष ने जनरल दलवीर सिंह को मोदी सरकार की चार साल की उपलब्धियों की बुकलेट भी सौंपी.
गौरतलब है कि जनरल दलवीर के सेनाध्यक्ष रहने के समय ही भारतीय सेना ने पाकिस्तान में सर्जिकल स्ट्राइक की थी और दुनियाभर में आतंकियों के खिलाफ इस सर्जिकल स्ट्राइक की तारीफ हुई थी.
जनरल दलवीर सिंह से मुलाकात के बाद बीजेपी अध्यक्ष अमित शाह दिल्ली के सैनिक फार्म गए. अमित शाह ने वहां संविधान विशेषज्ञ सुभाष कश्यप से भी मुलाकात कर अहम मुद्दों पर बातचीत की.
दरअसल इस अभियान के जरिए बीजेपी का प्रयास है कि मोदी सरकार की योजनाओं को देशभर में घर-घर तक पहुंचाया जाए और जमीनी स्तर पर आए बदलाव को लेकर पार्टी फीडबैक भी हासिल करे.
