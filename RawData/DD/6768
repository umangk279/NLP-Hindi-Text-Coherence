पश्चिम बंगाल में चुनाव के बाद हिंसा पर राज्यपाल केसरीनाथ त्रिपाठी ने आज बुलाई सर्व दलीय बैठक, बीजेपी नेताओं ने राज्य में हिंसा के लिए टीएमसी और ममता बनर्जी को ठहराया जिम्मेदार 
पश्चिम बंगाल के राज्यपाल केशरी नाथ त्रिपाठी ने राज्य में चुनाव के बाद हो रही हिंसात्मक घटनाओं को देखते हुए आज शाम को राजनीतिक दलों की एक बैठक बुलाई है। इस बैठक में तृणमूल कांग्रेस, भाजपा ,वामदल और कांग्रेस के प्रतिनिधि हिस्सा ले रहे हैं। सर्वदलीय बैठक में राज्य में हो रही हिंसा की घटनाओं और लॉ एंड ऑर्डर पर चर्चा की जाएगी। भाजपा का आरोप है कि राज्य में पूर्ण रूप से कानून एवं व्यवस्था बिगड़ गयी है। पश्चिम बंगाल में सियासी हिंसा का दौर थमने का नाम नहीं ले रहा है। आए दिन पश्चिम बंगाल से हिंसा की खबरें आती हैं। भाजपा और टीएमसी के बीच की राजनीतिक खींचातनी इनके कार्यकर्ताओं के बीच खूनी रंग में बदलती जा रही है। दोनों पार्टियां एक-दूसरे पर आरोप लगाती हैं। मालदा में भाजपा कार्यकर्ता असित सिंह का कल शव मिला है। असित सिंह पिछले दो दिन से लापता थे और आज उनका शव घर से थोड़ी दूर मिला। एक दिन भी नॉर्थ 24 परगना में एक भाजपा कार्यकर्ता की हत्या कर दी गई थी। बंगाल में जब से  भाजपा का जनाधार बढ़ा है, हर दिन वहां से हिंसा और खूनखराबा भी ख़बरें आ रही हैं।
