अगर आप दिल्लीवासी हैं तो ये खबर आपके काम की भी है और आपको जगाने वाली भी है। दिल्ली की भागदौड़ में लोग अक्सर अपने खाने-पीने का ध्यान नहीं रख पाते और अनजाने में ही एक खराब लाइफस्टाइल बना लेते हैं। लेकिन अब थोड़ा सावाधान होने की जरूरत है।  
एसोसिएट चैंबर्स ऑफ कॉमर्स एंड इंडस्ट्री ऑफ इंडिया (ASSOCHAM) के सर्वे के मुताबिक दिल्ली में रह रहे करीब 88% लोगों के शरीर में विटामीन D की कमी है। सर्वे की मानें तो 10 में से 8 दिल्लीवासियों में विटामीन D की कमी है जिसकी वजह से लोगों में डिप्रेशन, मसल्स में दर्द, शरीर में उर्जा का स्तर कम होना(Low Energy),शरीर में ऐंठन की शिकायत रहती है। डराने वाली बात ये है कि लोग अभी इस तरफ ध्यान नहीं दे रहे हैं और ना ही इसे लेकर सचेत हैं। सर्वे के मुताबिक विटमीन D के कम होने का मुख्य कारण है धूप में कम रहना और दिनभर एयर कंडिशनर (AC) में बैठे रहना। घंटों ऑफिस में बिताने के चलते लोग पूरे दिन एसी में बैठे रहते हैं।
इस सर्वे में 21 से 65 साल तक के लोगों को शामिल किया था। 2017 से 2018 के बीच में किए गए सर्वे में पाया गया कि 21 से 35 साल के युवाओं के शरीर में विटामीन D की कमी है। ASSOCHAM इस संदर्भ में दिल्ली के PSRI हॉस्पिटल में फ्री चैकअप के लिए मेडिकल कैंप भी लगा रहा है। ASSOCHAM की डॉक्टर एच के चोपड़ा के मुताबिक कुछ अच्छे सप्लीमेंट लेकर या अपने लाइफस्टाइल में बदलाव करके विटामीन D की कमी को पूरा किया जा सकता है। 
सर्वे की मानें तो केवल दिल्ली ही नहीं बल्कि पूरे भारत में ये परेशानी दिनों दिन बढ़ती जा रही है। इससे निपटने के लिए अपने खाने में कुछ चीज़ें शामिल करने की जरूरत है। जैसे, मछली, अंडा, दूध, ऑरेंज जूस, मशरूम जैसी कुछ चीज़ें अपने खाने में शामिल करें।
