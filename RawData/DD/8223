प्रधानमंत्री नरेंद्र मोदी मंगलवार को राजस्थान के चुरू में थे, जहां उन्होंने एक सभा को संबोधित किया. पीएम मोदी ने अपनी सरकार की उपलब्धियां गिनाई, तो देश की सुरक्षा का भरोसा भी दिया. पीएम मोदी ने कांग्रेस की किसान विरोधी नीतियों के लिए उस पर जमकर हमला किया. 
प्रधानमंत्री नरेंद्र मोदी ने कहा कि देश सुरक्षित हाथों में है और देश से ऊपर कुछ भी नहीं है. नियंत्रण रेखा के पार आतंकी शिविरों पर भारतीय वायुसेना की कार्रवाई का जिक्र किए बिना मोदी ने ‘‘सौगंध मुझे इस मिट्टी की, मैं देश नहीं मिटने दूंगा...’’ कविता पढ़ी और कहा कि उनके लिए खुद से बड़ा दल और दल से बड़ा देश है.
प्रधानमंत्री ने कहा कि केंद्र की सरकार विभिन्न जन कल्याणकारी योजनाओं का कार्यान्वयन इसलिए कर सकी है क्योंकि ‘‘हमारे लिए खुद से बड़ा दल है और दल से भी बड़ा देश है. इसी भावना के साथ हम निरंतर देश के प्रत्येक जन की सेवा में लगे हुए हैं.’’
‘वन रैंक वन पेंशन’ योजना के कार्यान्वयन का जिक्र करते हुए पीएम ने कहा, “हमने शहीदों के परिवारों से, पूर्व सैनिकों से वन रैंक वन पेंशन को लागू करने का वादा किया था और मुझे खुशी है कि चुरू और राजस्थान के हजारों परिवारों सहित देश भर के 20 लाख से अधिक सैनिक परिवारों को वन रैंक वन पैंशन का लाभ मिल चुका हैं. इस योजना के लागू होने के बाद हमारी सरकार 35,000 करोड़ रुपये फौजी परिवारों को वितरित कर चुकी है.”
प्रधानमंत्री किसान सम्मान निधि योजना और आयुष्मान भारत योजना सहित विभिन्न योजनाओं का जिक्र करते हुए प्रधानमंत्री ने कहा कि ये बदला हुआ भारत है, जो नई रफ्तार से काम कर रहा है. उन्होंने कहा ‘‘मुझे इस बात का गर्व है कि पिछले साढ़े चार साल में गरीबों के लिए डेढ़ करोड़ से ज्यादा मकान बन चुके हैं. जब हमने पीएम किसान योजना की घोषणा की थी, तो लोग कहते थे कि ये नहीं हो पाएगा, ये नामुमकिन है. लेकिन नामुमकिन अब मुमकिन है, क्योंकि ये मोदी सरकार है.”
प्रधानमंत्री ने कहा कि दो दिन पहले शुरू हुई प्रधानमंत्री किसान सम्मान निधि योजना से देशभर के एक करोड़ से अधिक किसानों के बैंक खाते में दो हज़ार रुपये की पहली किस्त पहुंच गई है. उन्होंने आगे कहा, ‘‘लेकिन दु:ख की बात यह है कि परसों जिन एक करोड़ से अधिक किसान परिवारों को मोदी सरकार की तरफ से सीधी मदद की पहली किस्त पहुंची, उनमें चुरू का, राजस्थान का एक भी किसान परिवार नहीं था. ऐसा इसलिए है क्योंकि यहां की सरकार ने अभी तक केंद्र सरकार को पात्र किसानों की सूची ही नहीं भेजी है.” प्रधानमंत्री ने कहा कि किसानों का कल्याण, देश के गरीब का कल्याण हमारी सरकार की प्राथमिकताओं में है. लेकिन जब उनसे जुड़ी योजनाओं पर भी राजनीति की जाती है तो दु:ख होता है.
