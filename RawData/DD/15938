राष्ट्रपति रामनाथ कोविंद ने शुक्रवार को विशाखापत्तनम में आयोजित भव्य समारोह में भारतीय नौसेना की पनडुब्बी शाखा को राष्ट्रपति कलर्स से सम्मानित किया. नौसेना की इस प्रतिष्ठित पनडुब्बी शाखा के 50 साल पूरे होने के मौके पर ये सम्मान प्रदान किया. 
 राष्ट्रपति ने नौसैनिकों के अदम्य साहस के लिए उन्हें सलाम करते हुए कहा कि चाहे युद्ध का समय हो या शांति का नौसेना देश की सुरक्षा में अहम भूमिका अदा करती है. राष्ट्रपति ने साथ ही कहा कि भारतीय नौसेना केवल युद्ध तक ही सीमित नहीं है, बल्कि समुद्री व्यापार को संभव बनाकर भारतीय अर्थव्यवस्था में भी बड़ी भूमिका निभाती है, जो कि राष्ट्र निर्माण की प्रक्रिया में उसकी अहम ज़रूरत को दर्शाती है.
