जलशक्ति मंत्री गजेंद्र सिंह शेखावत ने विश्वास दिलाया कि जोधपुर लिफ्ट कैनाल के तीसरे चरण का काम जल्द शुरू होगा और शहर को पेयजल समस्या से निजात मिलेगी.     
केंद्रीय मंत्री गजेंद्र सिंह शेखावत ने कहा कि जोधपुर लिफ्ट कैनाल का तीसरा चरण लंबे समय से प्रतीक्षित था. जोधपुर रोज दबाव झेल रहा है. पानी की कमी के कारण से आपूर्ति में बाधा होती है. गांव और शहर, दोनों जगहों पर संतुलन बनाना मुश्किल हो रहा है. तीसरा चरण बनाना हमारी प्राथमिकता है.
उन्होंने बताया कि राज्य सरकार ने 1,500 करोड़ के लगभग का प्रस्ताव भेजा था. हमने तुरंत उसे स्वीकृति प्रदान कर दी थी. मैंने वित्त से भी उसे भिजवाया था, लेकिन अर्बन अफेयर्स मंत्रालय ने उस पर ऑब्जर्वेशन लगाकर भेजी थी. अधिकारियों ने मुझे अवगत कराया, तो मैंने अभी केंद्रीय नगरीय विकास मंत्री हरदीप सिंह पुरी से फोन पर बातचीत की. उनसे अनुरोध किया कि आज ही जोधपुर के इस प्रोजेक्ट को अनुमति प्रदान करके वित्त में भेज दें, ताकि 2-3 दिन में स्वीकृति हो सके और हम जल्दी इस पर काम कर सकें. शेखावत ने कहा कि थोड़ा समय लगेगा, लेकिन लिफ्ट कैनाल का तीसरा चरण बनेगा.
केंद्रीय मंत्री ने बताया कि बार-बार आग्रह करने के बाद अब राज्य सरकार ने 32 करोड़ रुपये लगाकर लिफ्ट कैनाल का कैपिसिटी एन्हांसमेंट का एक प्रोजेक्ट अप्रूव करके उसे अमेन्ड किया है, ताकि वर्तमान में जो कैनाल की कैरिंग कैपसिटी है, वो बढ़ सके.
केंद्रीय मंत्री गजेंद्र सिंह शेखावत ने जलदाय विभाग के अधिकारियों से भी बातचीत की और कहा कि जनता जल योजना के जितने ट्यूवेल्स खराब हैं, उन्हें शीघ्र चालू किया जाए. उन्होंने पेयजल से जुड़े जोधपुर डिवीजन और जिले के अधिकारियों से चर्चा की कि कैसे जल जीवन मिशन गति पकड़ सकता है.
उन्होंने कहा कि छात्रों की स्वदेश वापसी पर हमने काम शुरू किया है. कजाकिस्तान और ताजिकिस्तान से एक-एक फ्लाइट आई है. मैंने विदेश मंत्री से बातचीत की है. पहले 15 तारीख की कुछ फ्लाइट्स शेड्यूल थीं. दरअसल, दोनों सरकारों के बीच एनओसी होती है. उसी के बाद ऑपरेशन हो सकता है. दो-तीन दिन की देरी होगी, लेकिन 19-20 तारीख तक कुछ फ्लाइट्स लगाकर प्रयास करेंगे कि सारे बच्चे घर पहुंच सकें.
शेखावत ने कहा कि टिड्डी प्रभावित किसानों को व्यक्तिगत मुआवजा मिल सकता है. मैंने जिला कलेक्टर से कहा है कि आप गांव में जिस किसी का नुकसान हुआ है, उसका तुरंत आकलन कराकर एक बार की राहत प्रदान करें. केंद्र सरकार ने राजस्थान को 13 करोड़ रुपये की सहायता राशि प्रदान की है.
विशाल बैरिस्टो, संवाददाता
