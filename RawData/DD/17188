रेल सुरक्षा पर रेल मंत्री पीयूष गोयल ने रेलवे बोर्ड के अधिकारियों के साथ उच्चस्तरीय बैठक की, रेल सेवाओं में सुरक्षा व्यवस्था सुनिश्चित करने को कहा साथ ही एक साल के अंदर सभी मानवरहित क्रासिंग खत्म करने के दिये निर्देश। 
 रेल मंत्री पीयूष गोयल ने ट्रेनों के संचालन में सुरक्षा के मुद्दे पर कल रेलवे बोर्ड के अधिकारियों के साथ उच्‍चस्‍तरीय बैठक की। बैठक में रेल सुरक्षा की विस्‍तृत समीक्षा की गई। बैठक में हाल ही में हुई अनेक ट्रेन दुर्घटनाओं के कारणों के बारे में बारीकी से विश्‍लेषण किया गया। बैठक में रेल मंत्री ने इस बात पर जोर दिया कि सुरक्षा को सर्वोच्‍च प्राथमिकता दी जानी चाहिए और इस मोर्चे पर किसी भी प्रकार का कोई समझौता नहीं होना चाहिए। बैठक में फैसला लिया गया कि पटरियों को बदलने या उनके नवीनीकरण के कार्य को सर्वोच्‍च प्राथमिकता दी जाए। और नई पटरियां खरीदने के कार्य में बड़े पैमाने पर तेजी लाई जाए, ताकि नई लाइनों के निर्माण का कार्य समय पर पूरा हो सके। इसके साथ ही  एक वर्ष के भीतर समूचे भारतीय रेलवे नेटवर्क पर सभी मानव रहित लेवल क्रॉसिंग को तेजी से हटाने का निर्णय भी लिया गया। इसके अलावा इंजनों में कोहरा रोधक एलईडी लाइटें लगाने का फैसला लिया गया ताकि कोहरे के मौसम के दौरान ट्रेनों का संचालन सुरक्षित तरीके से हो सके। 
