स्वास्थ्य मंत्रालय ने बताया कि अब तक भारत में कोरोनावायरस के 2902 पॉजिटिव केस पाए गए है, इनमें से 1023 केस पॉजिटिव पाए गए है जो जमात से जुड़े है. एक सप्ताह पहले 5 हजार टेस्ट प्रतिदिन कर रहे थे, अब दस हजार से ज्यादा टेस्टिंग की जा रही है. 
देशभर में कोरोना वायरस संक्रमण की वर्तमान स्थिति और इसे लेकर किए जा रहे कार्यों की जानकारी देते हुए स्वास्थ्य मंत्रालय ने बताया कि पूरे देश में अभी तक इस महामारी के 2902 पॉजिटिव केस सामने आए हैं। 68 लोगों की मौत हुई है, 183 मरीज ठीक हुए हैं।
स्वास्थ्य मंत्रालय के संयुक्त सचिव लव अग्रवाल ने कहा कि कोरोना वायरस के नौ फीसदी मरीज 0-20 साल की आयु के हैं। 42 फीसदी मरीज 21-40 वर्ष की आयु के हैं, 33 फीसदी मामले 41-60 वर्ष की आयु के हैं, और 17 फीसदी मरीज 60 वर्ष की आयु से ज्यादा है।
स्वास्थ्य मंत्रालय ने बताया कि 17 राज्यों में तबलीगी जमात से जुड़े 1023 कोरोना मरीज सामने आए हैं। लव अग्रवाल ने कहा कि कोरोना वायरस के अब तक सामने आए 30 फीसदी मामले तबलीगी जमात से जुड़े हुए हैं। गृह मंत्रालय की संयुक्त सचिव पुण्य सलिला श्रीवास्तव ने कहा कि तबलीगी जमात के 22 हजार सदस्यों और उनके संपर्कों का पता चला है, उन्हें क्वारंटीन में रखा गया है।
इस दौरान यह भी बताया गया कि उत्तर पूर्वी राज्यों और पर्वतीय प्रदेशों में हवाई मार्ग के जरिए करीब 190 टन आवश्यक उपकरण समेत अन्य जरूरत के समानों की आपूर्ति की गई है।
