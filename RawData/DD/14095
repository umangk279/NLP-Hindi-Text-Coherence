कर्नाटक में विधानसभा के चुनाव शांतिपूर्ण संपन्न हो गए. राज्य में 70 फीसदी से ज्यादा लोगों ने अपने मताधिकार का इस्तेमाल किया. अब सभी की निगाहें 15 तारीख पर टिकी हैं, जब ईवीएम खुलने के बाद यह तय हो जाएगा कि राज्य में किसकी सरकार बनेगी. 
गौरतलब है कि कर्नाटक विधानसभा चुनाव के लिए कुल 2654 उम्मीदवार मैदान में हैं, जिसमें 2435 पुरुष और 219 महिलाएं शामिल हैं.
चुनाव बाद आए सर्वेक्षणों में भाजपा की सरकार बनने के अनुमान से पार्टी नेताओं में खुशी की लहर है. कर्नाटक में भाजपा के मुख्यमंत्री पद के उम्मीदवार बीएस येदियुरप्पा ने दावा किया है कि कर्नाटक में भाजपा की ही सरकार बनेगी. वरिष्ठ नेता और पूर्व मुख्यमंत्री ने कहा कि भाजपा 125 से 130 सीटें जीतेगी.
पूर्व प्रधानमंत्री और जनता दल सेक्युलर नेता एचडी देवेगौड़ा ने एग्ज़िट पोल के नतीजों पर कोई प्रतिक्रिया व्यक्त नहीं की. उन्होंने कहा कि 15 तारीख को नतीजों का इंतजार करना चाहिए, तभी हकीकत का पता चल पाएगा.
