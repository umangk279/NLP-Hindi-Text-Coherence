गुजरात दौरे पर पहुंचे अमित शाह ने अनुच्छेद 370 पर केंद्र के फैसले को बताया पीएम मोदी के मजबूत नेतृत्व का प्रतीक, कहा आतंकवाद पर देश दे रहा है करारा जवाब. अहमदाबाद में इलेक्ट्रिक बसों के लिए देश के पहला स्वचालित बैटरी चार्जिंग और स्वापिंग केन्द्र का किया उद्घाटन. 
गुजरात के दौरे पर पहुंचे गृहमंत्री अमित शाह ने अनुच्छेद 370 पर मोदी सरकार के फैसले को एतिहासिक बताया है। अमित शाह ने कहा कि सालों से एक कसक हर भारतवासी के दिल में थी कि कश्मीर भारत का अभिन्न अंग बने, पीएम मोदी के नेतृत्व में अनुच्छेद 370 और 35 ए पर फैसला उनके मजबूत नेतृत्व को दिखाता है। शाह ने कहा कि आतंकवाद के मसले पर भी अब भारत मुंहतोड़ जवाब देता है।
गांधीनगर में पंडित दीनदयाल पेट्रोलियम विश्वविद्यालय के सातवें दीक्षांत समारोह को संबोधित करते हुए अमित शाह ने कहा कि पीएम मोदी के नेतृत्व में भारत सबसे तेज गति से बढ़ती हुई अर्थव्यवस्था बन गया है। प्रधानमंत्री ने भारत को 2025 तक 5 ट्रिलियन डॉलर की अर्थव्यवस्था बनाने का लक्ष्य रखा है। इससे पहले अहमदाबाद में  इलेक्ट्रिक बसों के लिए देश का पहला स्वचालित बैटरी चार्जिंग और स्वापिंग केन्द्र का गृहमंत्री अमित शाह ने अपने गुजरात दौरे के दौरान उद्घाटन किया, इस मौके पर 8 इलेक्ट्रिक बसों को भी हरी झंडी दिखाई गयी, गृहमंत्री ने कहा कि इन बसों के इस्तेमाल से पर्यावरण को संरक्षित रखने में तो लाभ मिलेगा ही, साथ ही लोगों की जीवन की गुणवत्ता में भी सुधार आएगा।
कार्यक्रम में गुजरात के मुख्यमंत्री विजय रुपाणी भी मौजूद थे, उन्होंने बताया कि अहमदाबाद शहर में अभी मेक इन इंडिया के तहत भारत में ही बनी 50 बसें हैं, जिनकी संख्या जल्द ही 500 होने वाली है।  गृहमंत्री ने अहमदाबाद नगर-निगम के वृक्षारोपण अभियान की समाप्ति पर नगर निगम के  पौधारोपण कार्यक्रम में भी हिस्सा  लिया। इस वृक्षारोपण अभियान के तहत अहमदाबाद की साइंस सिटी में दस लाख पौधे लगाए गये हैं। 
