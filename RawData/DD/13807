प्रधानमंत्री नरेंद्र मोदी ने नमो एप के जरिए भारतीय जन औषधि योजना और दूसरी स्वास्थ्य योजनाओं से जुड़े लाभार्थियों के साथ सीधा संवाद करते हुए कहा कि हर नागरिक को सस्ती और अच्छी स्वास्थ्य सेवाएं देने के लिए सरकार प्रतिबद्ध है। प्रधानमंत्री ने कहा कि सेहतमंद भारत बनाने में स्वच्छ भारत अभियान की बड़ी भूमिका। 
प्रधानमंत्री नरेन्द्र मोदी ने आज प्रधानमंत्री भारतीय जनऔषधि परियोजना के लाभार्थियों से नमो ऐप के जरिए बातचीत की। प्रधानमंत्री से वीडियो कांफ्रेंसिंग के जरिए होने वाले इस संवाद में वह लोग भी शामिल हुए जो सस्ती कार्डियाक स्टेंट और घुटना प्रत्यारोपण की केंद्र सरकार की व्यवस्था से लाभांवित हुए हैं। प्रधानमंत्री ने इन लोगों से बातचीत कर इनके अनुभवों को जाना।
सरकारी योजनाओं के लाभार्थियों से अपनी बातचीत के सिलसिले को आगे बढ़ाते हुए प्रधानमंत्री नरेंद्र मोदी ने गुरुवार को प्रधानमंत्री भारतीय जन औषधि परियोजना, हृदय रोग में इस्तेमाल होने वाले सस्ते स्टेंट और सस्ता घुटना प्रत्यारोपण के लाभार्थियों से वीडियो कांफ्रेंस के ज़रिए बातचीत की। प्रधानमंत्री ने कहा कि बीमारी से न सिर्फ ग़रीब और मध्यमवर्गीय परिवारों पर बड़ा आर्थिक बोझ पड़ता है बल्कि इससे हमारे सामाजिक-आर्थिक क्षेत्रों पर भी असर पड़ता है। इसीलिए सरकार की पुरज़ोर कोशिश है कि हरेक नागरिक को सस्ती स्वास्थ्य सुविधाएँ उपलब्ध हो।
स्वास्थ्य और तंदुरुस्ती के महत्त्व को बताते हुए प्रधानमंत्री ने कहा कि स्वास्थ्य सभी तरह की सफलता और समृद्धि का आधार है। उन्होंने कहा कि भारत तभी स्वस्थ और महान बनेगा जब यहाँ के 125 करोड़ नागरिक स्वस्थ होंगे। स्टेंट के बारे में बात करते हुए प्रधानमंत्री मोदी ने कहा कि सरकार ने गरीब और मध्यम वर्ग की सहायता के लिए स्टेंट की कीमत में काफी कमी कर दी है।
प्रधानमंत्री ने कहा कि स्वास्थ्य सुविधाओं को सस्ता और सहज बनाने के लिए सरकार ने आयुष्मान भारत योजना की शुरुआत की है
प्रधानमंत्री नरेंद्र मोदी ने कहा कि सरकार ने घुटना प्रत्यारोपण के खर्च को 60 से 70 प्रतिशत कम कर दिया है जिससे इसका खर्च 2.5 लाख रु से घटकर अब लगभग 70 से लेकर 80 हजार रु तक ही रह गया है। इससे लोगों को लगभग 1500 करोड़ रु की बचत हुई है।
प्रधानमंत्री राष्ट्रीय डायलिसिस कार्यक्रम के तहत सरकार ने 500 ज़िलों में 2.25 लाख रोगियों को 22 लाख डायलिसिस सेशन उपलब्ध कराया है। देश के 528 ज़िलों में इंद्रधनुष मिशन के तहत 3.15 करोड़ बच्चों और 80 लाख गर्भवती महिलाओं का टीकाकरण किया है। ज़्यादा बिस्तर, अस्पताल और डॉक्टर उपलब्ध कराने के लिए सरकार ने 92 मेडिकल कॉलेज खोले हैं और एमबीबीएस सीटों में 15 हजार की बढ़ोत्तरी की है।
स्वच्छ भारत मिशन के बारे में बात करते हुए प्रधानमंत्री ने कहा कि अब तक भारत में 3.5 लाख गाँव खुले में शौच से मुक्त हो चुके हैं और स्वच्छता के दायरे में 38 प्रतिशत की बढ़ोत्तरी हुई है। प्रधानमंत्री ने लोगों से योग को अपनाने और इसे अपनी जीवन शैली का हिस्सा बनाने की भी अपील की ताकि एक स्वस्थ राष्ट्र के निर्माण में मदद मिल सके।
