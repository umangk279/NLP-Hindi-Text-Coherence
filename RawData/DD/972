वार्षिक अमरनाथ यात्रा इस वर्ष कोविड-19 महामारी को देखते हुए रद्द कर दी गई है। हालांकि पारम्‍परिक अनुष्ठान बिना किसी व्‍यवधान के सम्‍पन्‍न कराए जाएंगे। 
पावन गुफा के दर्शन के लिए सुबह और शाम की आरती का टेलीविजन से सीधा प्रसारण किया जाएगा। जम्‍मू-कश्‍मीर के उप-राज्‍यपाल गिरीश चन्द्र मुर्मू की अध्‍यक्षता में कल श्रीअमरनाथ श्राइन बोर्ड की बैठक में यह निर्णय लिया गया।
उप-राज्‍यपाल गिरीश चन्द्र मुर्मू श्राइन बोर्ड के अध्‍यक्ष भी हैं। एक वक्‍तव्‍य में बोर्ड ने कहा है कि परिस्थितियों को देखते हुए भारी मन से इस वर्ष की यात्रा रद्द करने का फैसला किया गया।
श्रद्धालु टेलीविजन से सीधे प्रसारण के माध्‍यम से पावन हिमलिंग के दर्शन कर सकते हैं। 
