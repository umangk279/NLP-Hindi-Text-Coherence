बिहार में महागठबंधन सरकार में मचा घमासान ख़त्म होने का नाम नहीं ले रहा है। लालू और नीतीश के बीच बढ़ते मतभेदों के बीच शुक्रवार को सोनिया गांधी की इंट्री की ख़बरें भी सुर्खियों में है, जिसके बाद विवाद फिलहाल टलने के संकेत दिए जा रहे हैं। लेकिन सार्वजनिक रूप से अभी तक कोई समझौते का फॉर्मूला सामने नहीं आया है और तेजस्वी के इस्तीफ़े पर पेंच लगातार फंसा हुआ है। 
 बिहार में महागठबंधन का अस्तित्व काफी नाजुक दौर में चला गया है। जेडीयू और आरजेडी नेताओं के बयानों की तल्खी खुल कर सामने आ रही है। एक तरफ़ आरजेडी भ्रष्टाचार के आरोपों में घिरे तेजस्वी यादव के इस्तीफ़े से साफ़ तौर पर इनकार कर चुकी है तो दूसरी तरफ जेडीयू अब तेजस्वी यादव के इस्तीफ़े की मांग खुलकर करने लगी है।
