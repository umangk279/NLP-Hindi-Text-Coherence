नेपाल सरकार ने एक जनवरी से Visit Nepal 2020 अभियान शुरू किया है। इसका उद्देश्य नेपाल मे पर्यटन को बढावा देने के साथ ही वर्ष 2020 मे बीस लाख पर्यटकों को आकृषित करना है।  
झीलों के सुन्दर शहर पोखरा को नेपाल की पर्यटक राजधानी माना जाता है। अन्नपूर्णा पर्वत श्रंखला की तलहटी मे बसा पोखरा, काठमांडू से करीब 200 किलोमीटर पश्चिम मे स्थित है। सारंगकोट समेत पोखरा मे पर्यटकों के लिए अनेक आकर्षण हैं। सूर्योदय और शहर की प्राकृतिक सुंदरता देखने के लिए हर रोज़ सवेरे ही सैकड़ों पर्यटक सारंगकोट पहुंचते हैं। 
विश्व शांति स्तूप, पोखरा शहर का सौंदर्य निहारने का एक और महत्वपूर्ण  पर्यटक स्थल है। यहां से अन्नपूर्णा पर्वतमाला, पोखरा शहर और मशहूर फेवा झील का, बड़ा ही मनोहारी और विहंगम दृश्य दिखाई देता है। पोखरा, प्रसिद्ध अन्नपूर्णा सर्किट ट्रेक का आधार होने के साथ ही साहसिक पर्यटन के लिए भी जाना जाता है। यहां आने वाले पर्यटकों मे पैराग्लाइडिंग सबसे अधिक लोकप्रिय है। प्रतिदिन सैकड़ों सैलानी इस रोमांचक अनुभव का आनंद उठाते हैं। 
हरे-भरे पहाड़ों के बीच स्थित फेवा झील, नेपाल की सबसे मशहूर झील है। शाम के समय फेवा झील मे नौकाविहार, एक अनूठा अनुभव है। इसके अलावा झील के किनारे स्थित बाज़ार, पोखरा का एक और प्रमुख पर्यटक आकर्षण है। स्थानीय हस्तशिल्प के साथ ही, आप यहां नेपाली व्यंजनो और परंपरागत गीत-संगीत का भी आनंद ले सकते हैं। तो अगली बार, जब भी आप नेपाल आने की योजना बनाएं, तो इस सुंदर शहर को अपनी यात्रा सूची मे शामिल करना, न भूलें। 
