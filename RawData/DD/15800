ब्राजील फुटबॉल जगत के दिग्गज रिकार्डो काका ने 35 साल की उम्र में फुटबाल से संन्यास लिया। साल 2002 में फीफा विश्व कप जीतने वाली ब्राजील टीम के सदस्य रहे काका ने अपना आखिरी मैच ओरलेंडो सिटी के साथ खेला। काका ने ब्राजील के लिए 92 अंतरराष्ट्रीय मैच में 29 गोल किए। 
ब्राजील के दिग्गज फुटबॉलर काका के चाहने वालों के लिए बड़ी खबर है। उन्होंने फुटबॉल से रिटायरमेंट लेने का फैसला किया है। रिपोर्ट्स की मानें तो जल्द ही वह अपने पूर्व क्लब एसी मिलान के साथ नई भूमिका में नजर आ सकते हैं। 35 साल के काका ब्राजील की उस टीम का भी हिस्सा रहे, जिसने 2002 में वर्ल्ड कप का खिताब जीता था।
संन्यास लेने के बाद काका ने कहा, मैं फुटबॉल से नाता नहीं तोड़ रहा हूं, लेकिन भूमिका बदली हुई होगी। अब मैं पेशेवर खिलाड़ी नहीं हूं। उन्होंने कहा, 'मैं एक क्लब में मैनेजर या खेल निदेशक का पद ले सकता हूं। काका ने कहा कि एसी मिलान ने हाल ही में उनके सामने पेशकश रखी थी।
बता दें कि 2007 में मिलान के साथ खेलते हुए ही काका ने दुनिया के सर्वश्रेष्ठ फुटबॉलर का खिताब जीता था। ब्राजील के मशहूर क्लब साओ पाउलो से करियर की शुरुआत करने वाले काका मिलान से 2003 में जुड़े। 
