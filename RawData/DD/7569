साल 2019 के लोकसभा चुनाव के लिए बीजेपी ने जारी किया  'संकल्प पत्र' , पीएम मोदी ने संकल्प पत्र को बताया बहुआयामी। कहा, इसका मकसद है आजाद भारत की 100वीं सालगिरह तक भारत को विकसित देश बनाना। पार्टी अध्यक्ष अमित शाह ने कहा, संकल्प पत्र में आम जन की अपेक्षाओं को पूरा करने का है वादा। 
प्रधानमंत्री नरेंद्र मोदी की मौजूदगी में भारतीय जनता पार्टी ने लोकसभा चुनाव के लिए कल अपना चुनावी घोषणा पत्र जारी किया। दोबारा सत्ता में वापसी के लिए मेहनत कर रही भाजपा ने अपने संकल्प पत्र में कई वादे किए है जिनमें राम मंदिर का तेजी से निर्माण, आतंकवाद से कडाई से निपटना, 2030 तक भारत को दुनिया की तीसरी सबसे बड़ी अर्थव्यवस्था बनाना,धारा 370 और धारा 35ए को खत्म करने का वादा शामिल है। आजाद भारत के 75 वी सालगिरह पर यानि 2022 के लिए 75 लक्ष्य तय किए हैं। पीएम मोदी ने ने कहा कि भाजपा का संकल्प पत्र राष्ट्र की समृद्धि का पत्र है।
ये वो तीन आधार है जिस पर बीजेपी ने 2019 के लोकसभा चुनावों का संकल्प पत्र तैयार किया है । इस संकल्प पत्र में पार्टी ने न केवल सुशासन के माध्यम से सरकार की उपलब्धियों को और आगे  ले जाने का संकल्प जताया है बल्कि ये भी बताया है कि सफलता का ये सफर साल 2022 तक ही नही बल्कि उसके आगे भी जारी रहेगा। इस मौके पर बीजेपी अध्यक्ष अमित शाह ने कहा कि पीएम मोदी के 2022 के विजन को पूरा करने के लिये पार्टी  आजादी के 75 साल में 75 लक्ष्य लेकर चल रही है। 
संकल्प पत्र बनाने बाली कमेटी के अध्यक्ष और वरिष्ठ भाजपा नेता राजनाथ सिंह ने संकल्प पत्र के तमाम बिन्दुओं को गिनाया और कहा कि राष्ट्रीय सुरक्षा के मुद्दे पर कोई समझौता नही किया जायेगा और आतंकवाद के खिलाफ ज़ीरो टॉलरेंस की पॉलिसी अपनाई जायेगी। विदेश नीति के मोर्चे पर संकल्प पत्र में कहा गया है कि भारत विश्व में एक बड़ी शक्ति बनकर उभरा है और 21वी सदी की दुनियां के ऐजेंडे को तय करने में हिन्दुस्तान महत्वपूर्ण भूमिका निभा रहा है। विदेशमंत्री और वरिष्ठ भाजपा नेता सुषमा स्वराज ने इस मौके पर कहा कि भारत के सख्त और निरंतर प्रयास का ही नतीजा है कि आज हम पाकिस्तान को दुनियां में अलग थलग करने में कामयाब रहे हैं।
