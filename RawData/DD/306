नागर विमानन मंत्री हरदीप सिंह पुरी ने कहा कि बिहार में दरभंगा से दिल्‍ली, मुंबई और बेंगलुरू की दैनिक उड़ानों के लिए बुकिंग सितंबर के अंत से शुरू हो जाएगी। दरभंगा हवाई अड्डे के निर्माण कार्य की समीक्षा समीक्षा करने के बाद श्री पुरी ने बताया कि उड़ानें छठ पूजा से पहले नवंबर के पहले सप्‍ताह में प्रारंभ होंगी। उन्‍होंने यह भी कहा कि ये विमान सेवा उत्‍तरी बिहार के 22 जिलों के लिए वरदान साबित होगी। 
नागर विमानन मंत्री ने दरभंगा हवाई अड्डे के निर्माण कार्य में प्रगति पर संतोष व्‍यक्‍त करते हुए कहा कि काम अब पूरा होने को है। उन्‍होंने बताया कि आगमन और प्रस्‍थान कक्ष, चेक-इन सुविधा और कन्‍वेयर बेल्‍ट का कार्य पूरा हो चुका है और बाकी कार्य भी अक्‍टूबर के अंत से पहले पूरा कर लिया जायेगा।
झारखंड में देवघर हवाई अड्डे के निर्माण कार्य की स्थिति की समीक्षा के बाद नागर विमानन मंत्री ने ने कहा कि हवाई अड्डे का कार्य काफी आगे पहुंच गया है और नियत समय तक पूरा कर लिया जायेगा। उन्‍होंने इस बारे में सांसद निशिकांत दुबे के साथ विस्‍तृत विचार-विमर्श भी किया।  पुरी ने कहा कि देवघर हवाई अड्डा बहुत जल्‍द चालू हो जायेगा। उन्‍होंने कहा कि सरकार अगले सप्‍ताह तक कुछ महत्‍वपूर्ण फैसले करेगी।
बिहार में लोगों ने दरभंगा हवाई अड्डे से उडानें संचालित किए जाने की घोषणा होने पर प्रसन्‍नता व्‍यक्‍त की है। उन्‍होंने कहा कि इन उड़ान सेवाओं से राज्‍य के मिथलांचल क्षेत्रों की समस्‍याएं कम होंगी।
