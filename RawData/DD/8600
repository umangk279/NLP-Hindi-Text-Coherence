ज्ञानपीठ पुरस्कार से सम्मानित हिंदी की जानीमानी लेखिका कृष्णा सोबती का शुक्रवार को निधन हो गया। वह 94 वर्ष की थीं। पिछले कुछ दिनों से उनकी तबीयत ठीक नहीं थी। कृष्णा सोबती हिंदी की प्रमुख गद्य लेखिका थीं। 
कृष्णा सोबती का जन्म 18 फरवरी 1925 को हुआ था। उपन्यास और कहानी विधा में उन्होंने जमकर लेखन किया। उनकी प्रमुख कृतियों में डार से बिछुड़ी, मित्रो मरजानी, यारों के यार तिन पहाड़, सूरजमुखी अंधेरे के, सोबती एक सोहबत, जिंदगीनामा, ऐ लड़की, समय सरगम, जैनी मेहरबान सिंह जैसे उपन्यास शामिल हैं। बादलों के घेरे नाम का उनका कहानी संग्रह काफी चर्चित रहा है।
कृष्णा सोबती को कई सम्मान भी मिले। इनमें साहित्‍य अकादमी सम्मान, साहित्य शिरोमणि सम्मान, शलाका सम्मान, मैथिली शरण गुप्त पुरस्कार, साहित्य कला परिषद पुरस्कार, कथा चूड़ामणि पुरस्कार शामिल है। कृष्णा सोबती ज्ञानपीठ पुरस्कार से सम्मानित होने वाली हिंदी की 11वीं रचनाकार थीं। उन्हें साल 2017 में यह पुरस्कार दिया गया था।
प्रख्यात लेखिका के निधन की खबर से साहित्य जगत में शोक की लहर है।
