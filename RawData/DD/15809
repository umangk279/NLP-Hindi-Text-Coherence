आईसीसी की ताजा वनडे रैंकिंग में टीम इंडिया के ओपनर बल्लेबाज रोहित शर्मा दो पायदान के सुधार के साथ पांचवें स्थान पर पहुंच गये हैं 
रोहित हाल ही में श्रीलंका के खिलाफ खत्म हुई तीन मैचों की वनडे सीरीज में करियर के तीसरे दोहरे शतक भी लगाया था. यह पहली बार है जब इस बल्लेबाज ने रैंकिंग में 800 अंकों का आंकड़ा पार किया है. रोहित की कप्तानी में भारत ने सीरीज 2-1 से अपने नाम की.
 
सीरीज के बाद रोहित के 816 अंक हैं. शिखर धवन भी एक स्थान के सुधार के साथ रैंकिंग में 14वें स्थान पर पहुंच गए हैं. उन्होंने विशाखापत्तनम में आखिरी वनडे में नाबाद 100 रन के साथ सीरीज में कुल 168 रन बनाए. उन्होंने दूसरे मैच में 68 रन की पारी खेलने के साथ रोहित के साथ 115 रनों की साझेदारी भी की थी. सीरीज में नहीं खेलने वाले भारतीय टीम के नियमित कप्तान विराट कोहली रैंकिंग में 876 अंकों के साथ पहले स्थान पर बने हुये हैं.
 
साउथ अफ्रीका के एबी डिविलियर्स 872 अंकों के साथ दूसरे स्थान पर हैं. लेग स्पिनर युजवेंद्र चहल 23 स्थान के सुधार के साथ गेंदबाजी रैंकिंग में 28वें स्थान पर पहुंच गए हैं. चाइनामैन गेंदबाज कुलदीप यादव 16 स्थान के सुधार के साथ करियर की सर्वश्रेष्ठ 56वीं रैंकिंग पर काबिज हैं. ऑलराउंडर हार्दिक पंड्या भी 10 स्थान की छलांग लगाकर करियर की सर्वश्रेष्ठ रैंकिंग 45वें स्थान पर आ गए हैं.
