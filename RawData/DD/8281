प्रधानमंत्री मोदी दक्षिण कोरिया में अंतर्राष्ट्रीय सहयोग, वैश्विक विकास और मानव विकास में योगदान के लिए सोल शांति पुरस्कार से सम्मानित किए गए। प्रधानमंत्री ने ये सम्मान 130 करोड़ भारतीयों को समर्पित किया, वहीं पुरस्कार की धनराशि नमामि गंगे कार्यक्रम को दी, उन्होंने कहा- आतंकवादी नेटवर्क को खत्म करने का वक्त आ गया। 
प्रधानमंत्री नरेंद्र मोदी को सोल में दक्षिण कोरिया के सबसे बड़े शांति पुरस्कार सोल शांति पुरस्कार-2018 से सम्‍मानित किया गया। ये सम्मान साल 1990 में कोरिया गणराज्य में 24वें ओलंपिक खेलों के सफल आयोजन के उपलक्ष में शुरू हुआ था। 
अब तक इस पुरस्कार से 13 लोगों को सम्मानित किया जा चुका है। प्रधानमंत्री मोदी ये सोल शांति पुरस्कार पाने वाले 14वें व्यक्ति हैं। पुरस्कार चयन समिति के 12 सदस्यों ने प्रधानमंत्री मोदी को 1000 लोगों के दावों पर विचार करने के बाद चुना। प्रधानमंत्री मोदी को ये पुरस्कार अंतरराष्ट्रीय सहयोग और वैश्विक आर्थिक विकास को बढ़ावा देने में विशेष योगदान, भारत में आर्थिक विकास के साथ-साथ समग्र विकास के लिए सामाजिक बदलाव की कई महत्वपूर्ण योजनाओं को शुरू करने और लागू करने के लिए दिया गया है। प्रधानमंत्री ने इस पुरस्कार को भारतीयों का सम्मान बताया और इस पुरस्कार की धनराशि को नमामि गंगे कार्यक्रम को समर्पित कर दिया।
प्रधानमंत्री ने कहा कि भारत की आर्थिक तरक्की दुनिया को एक नई राह दिखाएगी और भारत की सामाजिक तरक्की लोगों के जीवन को आसान बना रही है। उन्होने कहा कि भारत हमेशा विश्व बंधुत्व और विश्व कल्याण का परंपराओं से पैरोकार रहा है। ऐसे में मौजूदा समय में मानवता के एक बड़े ख़तरे आतंक से दुनिया को बचाना होगा। उन्होने कहा कि दक्षिण कोरिया में आयोजित हुए 1988 के ओलंपिक खेलों में दुनिया ने कोरिया की संस्कृति और आतिथ्य का नज़दीक से देखा। प्रधानमंत्री ने कहा कि ये वही पल थे जब दक्षिण कोरिया अपनी विकास की कहानी तेज़ी से लिख रहा था।
