वैश्विक महामारी कोविड-19 के खिलाफ इस समय लगभग पूरी दुनिया जंग लड़ रही है. इस बीच भारत में कोरोना के खिलाफ जारी लड़ाई में एशियाई विकास बैंक (एडीबी) ने सरकार की मदद की है. बैंक ने कोरोना के खिलाफ जंग में आर्थिक मदद के रूप में भारत के लिए डेढ़ अरब डॉलर के लोन को मंजूरी दी है. 
एशियाई विकास बैंक ने कहा था, उसने कोरोना के खिलाफ लड़ाई लड़ रहे सदस्य देशों के लिए वित्तीय पैकेज को तीन गुना बढ़ाकर 20 अरब डॉलर कर दिया है. बैंक ने इस सहायता के तेजी से और बेहतर तरीके से वितरण को लेकर अपना कामकाज दुरुस्त करने के उपायों को भी मंजूरी दी है.
इससे पहले एशियाई विकास बैंक ने 18 मार्च को साढ़े छह अरब डॉलर के शुरुआती पैकेज की घोषणा की थी. बाद में विकासशील सदस्य देशों के लिए साढ़े तेरह अरब डॉलर की सहायता और देने की घोषणा की गई है.
