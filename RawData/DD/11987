केंद्रीय परिवहन मंत्री नितिन गडकरी ने सोमवार को छत्तीसगढ़ को कई योजनाओं की सौगात दी. इस मौके पर नितिन गडकरी ने कहा कि केवल 4 साल में छत्तीसगढ़ में 35,000 करोड़ रुपये के कार्य किए गए हैं और वो भी बिना भ्रष्टाचार के पूरी पारदर्शिता के साथ. उन्होंने कहा कि अटल जी ने जिन 3 राज्यों छत्तीसगढ़, झारखंड और उत्तराखंड का निर्माण किया था, वो तीनों ही राज्य प्रगति और विकास की ओर अग्रसर हैं. 
परिवहन मंत्री नितिन गडकरी ने राज्य में यातायात से जुड़ी कई बड़ी परियोजनाओं की शुरुआत की. इन परियोजनाओं में 2,281 करोड़ की लागत से बनने वाले रायपुर-दुर्ग बाइपास मार्ग, 349 करोड़ रुपये की लागत से बनने वाले रायपुर-दुर्ग मार्ग पर बनने वाले चार फ्लाईओवर का निर्माण शामिल है. गडकरी ने कहा कि आगामी 1 साल में राज्य 40,000 करोड़ के कार्य किए जाएंगे. उन्होंने कहा कि सारे विकास के कार्य पारदर्शिता के साथ हुए हैं.
सम्मेलन मे परिवहन मंत्री ने वैकल्पिक ईंधन के रूप में जट्रोफा के महत्व को रेखांकित किया और कहा कि छत्तीसगढ़ के लोग जट्रोफा की खेती से न केवल आर्थिक रूप से मजबूत बन सकते हैं, बल्कि देश के विकास में भी अहम भूमिका निभा सकते हैं.
प्रदेश के मुख्यमंत्री डॉ रमन सिंह ने कहा कि सशक्त नेतृत्व से ही विकास के बड़े कार्य संभव हो पाए हैं. उन्होंने कहा कि 1947 से लेकर 2014 तक जितने भी नेशनल हाइवे का निर्माण प्रदेश में हुआ है, उससे 10 गुना ज्यादा 2014 से लेकर 2018 तक हुआ है.
