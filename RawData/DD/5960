अफगानिस्तान की राजधानी काबुल में बुधवार को तालिबान के एक आत्मघाती हमले में कम से कम 14 लोगों की मौत हो गई और 145 घायल हो गए. 
पुलिस स्टेशन को निशाना बनाकर किए गए कार बम विस्फोट के बाद कम से कम 14 लोग मारे गए और लगभग 145 घायल हो गए. हताहतों में ज्‍यादातर आम नागरिक हैं. सुबह करीब नौ बजे हुआ यह विस्फोट इतना शक्तिशाली था कि आसमान में धुएं की चादर फैल गई और घटनास्थल से दूर स्थित दुकानों के भी शीशे टूट गए. तालिबान ने विस्फोट की जिम्‍मेदारी ली है.
यह धमाका ऐसे वक्‍त हुआ है जब अफगानिस्‍तान में शांति को लेकर अमेरिका और तालिबान के बीच शांति वार्ता चल रही है. इस माह के शुरू में ही दोहा में अमेरिका और तालिबान की आठवें दौर की बैठक हुई थी. इसका उद्देश्य शांति समझौता था, जिसके तहत अफगानिस्तान में अमेरिकी सेना की उपस्थिति कम की जानी थी.
