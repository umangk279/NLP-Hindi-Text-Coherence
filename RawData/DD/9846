सबरीमाला मंदिर में हर उम्र की महिलाओं के प्रवेश के मामले में विरोध जारी है, दिल्ली से गयी एक महिला पत्रकार को श्रद्धालुओं ने बीच रास्ते से लौटने पर मजबूर कर दिया। विरोध को देखते हुए तीन इलाकों में धारा 144 लागू की गई है। केंद्र ने राज्य सरकार को एडवाइजरी जारी करते हुए कहा कि दर्शनार्थी महिलाओं की सुरक्षा राज्य की जिम्मेदारी है। 
केरल के सबरीमाला मंदिर में हर उम्र की महिलाओं के प्रवेश के मसले पर विरोध जारी है। भगवान अयप्पा स्वामी के दर्शन के लिए पम्बा के रास्ते सबरीमला पहाड़ी पर चढ़ रही दिल्ली की एक महिला पत्रकार को श्रद्धालुओं ने बीच रास्ते से लौटने पर मजबूर कर दिया। श्रद्धालु मंदिर में हर उम्र की की महिलाओं के प्रवेश का विरोध कर रहे हैं। अयप्पा श्रद्धालुओं के तेज होते प्रदर्शन के कारण अपने विदेशी सहकर्मी के साथ मंदिर जा रही महिला पत्रकार को पहाड़ी से नीचे उतरना पड़ा। महिला पत्रकार किसी विदेशी मीडिया कंपनी के लिए काम करती है। इस बीच प्रदर्शनकारियों का विरोध जारी है। तीन इलाकों में धारा 144 लागू  है ।  धारा 144 का उल्लंघन करते हुए प्रदर्शन करने को लेकर भारतीय जनता युवा मोर्चा  के छह कार्यकर्ताओं को गुरूवार को गिरफ्तार कर लिया गया। इस बीच राज्य में 12 घंटे की हडताल रही । इस दौरान हालात सामान्य रहे हालांकि कुछ जगहों पर बसों पर पथराव रहे ।।  इस बीच केंद्र सरकार ने केरल सरकार को एडवाइजरी जारी कर कहा है कि राज्य में कानून व्यवस्था बरकरार रखने और दर्शन के लिए जा रही महिलाओं की सुरक्षा राज्य सरकार की जिम्मेदारी है। 
