प्रधानमंत्री नरेंद्र मोदी ने कहा है कि मुद्रा योजना के चलते महिलाओं, युवाओं, एससी, एसटी और ओबीसी वर्गों में आत्मनिर्भरता की भावना प्रबल हुई है. नमो एप के ज़रिए मुद्रा योजना के लाभार्थियों से रूबरू होते हुए प्रधानमंत्री मोदी ने लोगों का आह्वान किया कि वे ख़ुद भी डिजिटल भुगतानों के ज़्यादा इस्तेमाल करें और दूसरों को भी इसके लिए प्रोत्साहित करें. 
उज्ज्वला योजना को लेकर नमो ऐप पर लोगों से बातचीत करने के बाद पीएम नरेंद्र मोदी ने मंगलवार को मुद्रा योजना के लाभार्थियों से संवाद किया. सरकार के 4 साल पूरे होने के बाद पीएम मोदी ने एक तरफ मुद्रा योजना का रिपोर्ट कार्ड पेश किया तो दूसरी तरफ लोगों से स्कीम से जुड़ने के लिए आगे आने की बात भी कही.
प्रधानमंत्री मोदी ने मुद्रा स्कीम के लाभार्थियों के आंकड़े भी पेश किए. जो मुद्रा योजना की सफलता की कहानी खुद बयां कर रहे हैं. 
प्रधानमंत्री मोदी ने कहा कि सरकार की इन योजनाओं की मदद से देश का गरीब आदमी साहुकारों से चंगुल से बाहर निकल सका है. साहूकारों के ब्याज के चक्रव्यूह को इन योजनाओं ने तोड़ा है. प्रधानमंत्री ने लाभार्थियों से दूसरों लोगों को भीम ऐप से जोड़ने की अपील भी की. पीएम ने कहा कि मुद्रा योजना के तहत 55 फीसदी लोन पिछड़े तबकों के लोगों को दिए गए हैं. 
पीएम से सीधी बातचीत पर मुद्रा योजना के लाभार्थियों में भी जोश दिखा.
मुद्रा योजना महज एक योजना नहीं बल्कि ये कोशिश है समाज के उस तबके को आगे लाने की जो दशकों से अपने हिस्सेदारी पाने का प्रयास कर रहा था. अब मुद्रा योजना के जरिए इन लोगों को अपने पंख खोलने का मौका मिला है.
