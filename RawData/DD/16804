नयी दिल्ली में राष्ट्रपति भवन से सटे नार्थ ब्लॉक और साउथ ब्लॉक बुधवार से रोजाना विविध थीमों पर विभिन्न रंग संयोजनों से डायनमिक प्रकाश व्यवस्था से जगमगाते हुए नजर आयेंगे। इसमें लोगों को 1.6 करोड़ तक रंग संयोजन देखने को मिलेंगे । 
 फिलहाल ये ऐतिहासिक भवन साल में गणतंत्र दिवस, स्वतंत्रता दिवस समेत समेत आठ चुनिंदा दिवसों पर स्टेटिक प्रकाश व्यवस्था से आलोकित रहते हैं। इस व्यवस्था के तहत 16,750 वर्गमीटर क्षेत्र आता है।
एक वरिष्ठ अधिकारी ने बताया कि अब नयी डायनमिक प्रकाश व्यवस्था के तहत 21,450 वर्गमीटर क्षेत्र शाम सात बजे से प्रात: पांच बजे तक प्रकाशित रहेगा। हर कुछ सेंकेंड पर उनके रंग बदलते हुए नजर आएंगे।
अधिकारी ने बताया कि इस व्यवस्था में इलेक्ट्रिक बोझ कम करने के लिए कम वॉट के बल्वों का इस्तेमाल किया जाएगा।
अधिकारी ने बताया कि केंद्रीय लोक निर्माण विभाग द्वारा लगायी गयी डायनमिक प्रकाश व्यवस्था को बुधवार को नॉर्थ ब्लॉक में केंद्रीय गृह मंत्रालय का एक अधिकारी स्वीच ऑन करेगा।
उन्होंने कहा, ‘‘यह व्यवस्था पारंपरिक भारतीय एवं ब्रिटिश वास्तुकला के अनोखे संयोजन वाले इन ऐतिहासिक भवनों की वास्तु विशेषताओं को उकेरने के लिए समुचित प्रकाश देने में सक्षम है। ’’ उन्होंने कहा कि प्रतिस्थापन, रखरखाव एवं संचालन लागत के संदर्भ में नयी प्रकाश व्यवस्था से साल में 86.40 लाख रुपये की बचत होगी। नयी एलईडी प्रकाश फिटिंग के एक लाख घंटे यानी 25 साल होने की संभावना है जबकि वर्तमान प्रकाश व्यवस्था में बल्बों की जीवन अवधि 100000 घंटे है। नयी प्रकाश व्यवस्था पर 8.40 लाख रुपये सलाना का खर्च आएगा जो पारंपरिक व्यवस्था से काफी कम है।
