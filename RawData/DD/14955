प्रधानमंत्री नरेंद्र मोदी और बीजेपी अध्यक्ष अमित शाह ने आज राज्यों के मुख्यमंत्रियो संग बैठक की जिसमें पार्टी अगले साल होने वाले लोकसभा चुनाव से पहले केंद्र सरकार की योजनाओं को लागू करने और जनता के बीच इसके प्रभाव का आकलन किया गया  
दिल्ली स्थित बीजेपी के नए मुख्यालय पर जब बीजेपी शासित राज्यों के मुख्यमंत्रियों और उपमुख्यमंत्रियों की बैठक शुरु हुई तो एजेंडा साफ था कि कैसे विकास और गरीब कल्याण से जुड़ी केंद्र और राज्य सरकार की योजनाओं को समाज के अंतिम तबके तक पहुंचाया जाए। प्रधानमंत्री नरेंद्र मोदी और बीजेपी अध्यक्ष अमित शाह ने तमाम राज्यों के मुख्यमंत्रियों और उपमुख्यमंत्रियों के साथ  केंद्र और राज्य सरकार की विकास और गरीब कल्याण की तमाम योजनाओं की प्रगति का जायजा लिया और इस बात पर खास चर्चा की  गयी कि कैसे इन लोककल्याणकारी योजनाओं का और बेहतर तरीके से क्रियान्वयन किया जाए।
बैठक में लोकसभा और विधानसभा चुनाव एक साथ कराने के साथ ही 2019 के लोकसभा चुनाव से पहले संगठन की मजबूती पर चर्चा हुई।दरअसल पीएम मोदी और बीजेपी अध्यक्ष शाह का हमेशा ये जानने पर जोर रहा है कि केंद्र सरकार और राज्य की जो योजनाएं हैं, उनका लाभ समाज के आखिरी पायदान पर खड़े व्यक्ति तक पहुंच रहा है या नहीं.।  बीजेपी शासित राज्यों में आम आदमी तक इनका लाभ पहुंचे और अधिक से अधिक लोग इससे लाभान्वित हो इसको लेकर सरकार कोई कसर बाकी नहीं छोडना चाहती है । पार्टी चाहती है कि राज्य सरकारों के साथ ही पार्टी के नेता इस बात पर ध्यान दें कि  योजनाओं को सही ढंग से लागू किया जा रहा है या नहीं. विशेष तौर पर गांव, गरीब, किसान, दलितों, आदिवासियों, युवाओं और महिलाओं तक कल्याणकारी योजनाओं का पूरा पूरा फायदा मिले.। प्रधानमंत्री और पार्टी अध्यक्ष पहले भी बीजेपी शासित राज्यों के मुख्यमंत्रियों के साथ समय समय पर इस तरह की बैठकें करते रहे हैं. ताकि सही तरीके से योजनाओं को लागू किया जा सके ।
