आज 15 देशों के राजनयिक जम्मू-कश्मीर के दो दिन के दौरे पर पहुंचे। जम्मू-कश्मीर के केंद्र शासित प्रदेश बनाए जाने के बाद राजनयिकों का यह पहला दौरा है। इन राजनयिकों को कई सुरक्षा एजेंसियों द्वारा सुरक्षा व्यवस्था की जानकारी दी गई। साथ ही इस दल ने नागरिक समाज के सदस्यों से, स्थानीय मीडिया से और राजनीतिक दलों के नेताओं से मुलाकात की। कल राजनयिकों का ये दल जम्मू  के उपराज्यपाल जीसी मुर्मू और बाकी अधिकारियों से मुलाकात करेगा। 
जम्मू कश्मीर से अनुच्छेद 370 के अधिकांश प्रावधान हटाए जाने के बाद से लगातार हालात सामान्य हो रहे हैं। कुछ देशों की ओर से कश्मीर के हालात के बारे में जानकारी की इच्छा जताए जाने के बाद विदेश मंत्रालय ने 15 देशों के राजनयिकों को कश्मीर भेजा है। दिल्ली में रहने वाले ये राजनयिक विशेष विमान में श्रीनगर के तकनीकी हवाई-अड्डे पहुंचे, जहां नवगठित केंद्र शाषित प्रदेश के शीर्ष अधिकारियों ने उनका स्वागत किया। जिन देशों के राजनयिक गए हैं उनमें अमेरिका दक्षिण कोरिया वियतनाम बांग्लादेश फिजी मालद्वीव नार्वे मोरक्को फिलीपींस अर्जेंटीना पेरु नाइजर नाइजीरिया गयाना टोगो शामिल हैं।
इन राजनयिकों ने सबसे पहले सुरक्षा अधिकारियों से मुलाकात की। इस बैठक में उन्हें न केवल केंद्र शासित प्रदेश की सुरक्षा स्थिति के बारे बताया गया बल्कि सुरक्षा स्थिति और आतंकवाद से निपटने में सुरक्षा बलों को आ रही चुनौती के बारे में जानकारी दी गयी। इसके बाद पूरे केंद्र शासित प्रदेश से आए सिविल सोसाइटी के लोगों ने इन राजनयिकों से मुलाकात की और जम्मू कश्मीर के बारे में जानकारी दी। 
बाद में इन लोगों ने लोकल मीडिया के साथ बातचीत की। दिल्ली लौटने से पहले वो शुक्रवार को जम्मू में कुछ और लोगों से बातचीत करेंगे। इस बीच जम्मू कश्मीर से अनुच्छेद 370 के हटने और उसके केंद्र शासित प्रदेश बनने के बाद पहली राज्य में राजनीतिक प्रक्रिया शुरू हुई है। कई पूर्व विधायक और राजनेता ने उपराज्यपाल गिरीश चंद्र मुर्मू से मुलाकात कर चुके हैं और कुछ करने वाले हैं। इन सबके बीच पीडीपी के वरिष्ठ नेता  मुजफ्फर हुसैन बेग ने मीडिया से बात की और पूर्व मुख्यमंत्री महबूबा मुफ्ती अनुच्छेद 370 से जुडे कुछ बयानों को गलत बताया। उन्होंने कहा कि राज्य में हालात बदल रहे हैं।
इस प्रक्रिया के बीच पीडीपी ने अपने आठ नेताओं को पार्टी से निकाल दिया है। ये सभी राज्यपाल से मिलने वाले दल का हिस्सा थे। एक तरफ राजनीतिक प्रक्रिया शुरु है तो विदेशी राजनयिकों को भी हालात की जानकारी दी जा रही है। दरअसल ये राजनयिक जम्मू  कश्मीर पर पाकिस्तान के दुष्प्रचार को गलत साबित करने की सरकार की कूटनीति का हिस्सा हैं। इसका उद्देश्य दुनिया को ये बताना है कि कैसे सरकार हालात सामान्य बनाने की कोशिश कर रही है और केंद्र तथा स्थानीय प्रशासन इसके लिअ क्या कदम उठा रहे हैं।
