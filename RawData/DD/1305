विश्‍व प्रसिद्ध जगन्‍नाथ पुरी रथयात्रा आज सुबह मंगल आरती और पारम्‍परिक विधि-विधानों के साथ शुरू हुई। पहंडी सुबह सात बजे आरम्‍भ हुई। भगवान जगन्‍नाथ, बलभद्र और देवी सुभद्रा के विग्रह रथ पर आसीन किए गए। 
कोविड संक्रमण को देखते हुए भीड़भाड़ से बचने के लिए केवल चुने गए सेवादारों और पुलिस अधिकारियों को ही रथ खींचने की अनुमति दी गई है। सुबह 3 बजे मंगल आरती के बाद मइलम, तडपलागी, रोष होम, अबकाश और सूर्य पूजा भी किया गया है ।  मुख्यमंत्री नवीन पटनायक ने पुरी के लोगों से कोविड दिशानिर्देशों का पालन करने और खुद को और अपने परिवारों को सुरक्षित रखने की विशेष अपील की है। 
उपराष्ट्रपति एम वेंकैया नायडू ने पुरी की इस विश्वप्रसिद्ध यात्रा के अवसर पर देशवासियों को बधाई दी है। अपने संदेश में उपराष्ट्रपति ने कहा कि रथ यात्रा बेहद पवित्र अवसर होता है, जिसका ओडिशा के लोगों को बेसब्री से इंतजार रहता है। उन्‍होंने कहा कि भारत सहित पूरा विश्व कोविड-19 के खिलाफ जंग लड़ रहा है और ऐसे में हमें अपने लगभग सभी त्योहारों को घरों में रहकर ही मनाना पड़ेगा।
राष्ट्रपति रामनाथ कोविंद और प्रधानमंत्री मोदी ने भी शुभकामनाएं दीं।
