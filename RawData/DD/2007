रेल मंत्रालय ने लॉकडाउन के कारण अलग-अलग जगहों पर फंसे कामगारों, तीर्थ यात्रियों, पर्यटकों, विद्यार्थियों और अन्‍य लोगों के लिए आज से श्रमिक स्‍पेशल रेलगाडि़यां चलाने का फैसला किया है। 
ये रेलगाडि़यां दो राज्‍य सरकारों के अनुरोध के मुताबिक केवल गंतव्‍य पर रुकेंगी। इन रेलगाडि़यों के सहज संचालन के लिए नोडल अधिकारियों की नियुक्ति की जाएगी। यात्रा करने के इच्‍छुक लोगों को संक्रमण-मुक्‍त की गईं बसों से स्‍टेशन लाया जाएगा और प्रस्‍थान बिंदु पर उनकी जांच की जाएगी। यात्रा के लिए मास्‍क पहनना अनिवार्य होगा। इन यात्रियों को भेजने वाली सरकार भोजन और पानी मुहैया कराएगी। गंतव्‍य स्‍टेशन पर भी इन यात्रियों की जांच और संगरोध की व्‍यवस्‍था की जाएगी।
