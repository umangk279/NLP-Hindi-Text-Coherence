पाकिस्तान के आतंकी ठिकानों पर भारतीय असैन्य कार्यवाई के बाद देश की सियासत गर्माई हुई है जहां कांग्रेस समेत कुछ दल सेना की कार्यवाही पर सवाल खड़े कर रहे है और सबूत मांग रहे है तो वही सरकार और भाजपा ने कांग्रेस पर जमकर निशाना साधा है और सेना के पराक्रम पर सवाल खड़े करने वालों को कटघरे में खड़ा किया है।  
26 फरवरी को तड़के भारतीय वायुसेना ने पाकिस्तान के बालाकोट में अपने हवाई अभियान में  जैश ए मोहम्मद के आतंकी ठिकानों को बमों से पूरी तरह तबाह कर दिया। हमले के बाद से देश एक सुर में साथ खडा था लेकिन कुछ सियासी दलों ने अब इस मामले में सेना से सबूत मांगने शुरु कर दिए। गृहमंत्री राजनाथ सिंह ने  इस मामले में विपक्ष पर करारा प्रहार किया है।  
बीजेपी ने ऐसे नेताओं के  बयानों की कड़ी आलोचना करते हुए आरोप लगाया कि कांग्रेस पार्टी के नेताओं में सेना का मनोबल गिराने की प्रतियोगिता चल रही है और उन्हें सेना और वायुसेना पर विश्वास नहीं है । रविशंकर प्रसाद ने कहा कि कांग्रेस नेताओं की टिप्पणी पाकिस्तान के रेडियो और टेलीविजन पर 'टॉप हेडलाइंस' बनती हैं।
उन्होंने कहा कि पीएम मोदी की अगुवाई में भारत की विदेश नीति के कारण पाकिस्तान पूरी दुनिया में अलग-थलग पड़ गया है । प्रसाद ने जोर दिया कि दुनिया के एक भी देश ने भारतीय वायुसेना के हमले के बारे में सबूत नहीं मांगा ।  इस बीच रक्षा मंत्री निर्मला सीतारमण ने कहा है कि बालाकोट में किया गया हवाई हमला "सैन्य कार्रवाई नहीं" थी क्योंकि इसमें आम नागरिकों को कोई नुकसान नहीं पहुंचा था। विपक्ष की ओर से इस मामले में मरने वाले आतंकियों की संख्या पर विवाद खडा करने पर रक्षा मंत्री ने कहा कि  विदेश सचिव विजय गोखले ने हवाई हमले में मरने वालों की संख्या की कोई जानकारी नहीं दी थी। 
उधर जम्मू कश्मीर में सेना का आतंकियों के खिलाफ जोरदार अभियान जारी है। पुलवामा जिले में आतंकवादियों और सुरक्षाबलों के बीच रातभर हुई एक मुठभेड़ में हिज्बुल मुजाहिदीन के दो स्थानीय आतंकवादी मारे गए। मारे गए आतंकवादियों की पहचान त्राल के गुलशनपुरा निवासी अदफर फयाज पर्रे और त्राल के शरीफाबाद निवासी इरफान अहमद राठर के रूप में हुई है । मुठभेड़ स्थल से हथियार, गोला-बारूद और अन्य सामग्री बरामद हुई है।
वहीं पाकिस्तान की ओर से जम्मू कश्मीर में सीमा पर संघर्ष विराम का उलंलघन जारी है । पाक सैनिकों ने मंगलवार को  राजौरी जिले में नियंत्रण रेखा के पास स्थित अग्रिम चौकियों और गांवों को निशाना बनाकर एक बार फिर संघर्षविराम का उल्लंघन किया।  भारतीय सेना ने इसका मुंहतोड़ जवाब दिया।
बालाकोट में जैश-ए मोहम्मद के आतंकवादी शिविर पर हमला किए जाने के बाद पाकिस्तान की ओर से संघर्षविराम का उल्लंघन बढ़ गया है। पिछले हफ्ते नियंत्रण रेखा पर, खासकर राजौरी और पुंछ जिलों में पाकिस्तान ने संघर्षविराम का 60 से अधिक बार उल्लंघन किया है जिसमें एक ही परिवार के तीन सदस्यों सहित चार लोग मारे गए।
