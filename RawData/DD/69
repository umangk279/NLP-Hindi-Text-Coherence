शिक्षा मंत्रालय ने स्‍कूल फिर से खोलने के बारे में मानक संचालन प्रक्रियाएं जारी की है। 15 अक्‍तूबर के बाद धीरे-धीरे फिर से स्‍कूल खोलने संबंधी दिशा-निर्देश दो भागों में विभाजित है, जिनमें स्‍वास्‍थ्‍य मंत्रालय के दिशा-निर्देशों के अनुसार स्‍वास्‍थ्‍य और सुरक्षा के पहलू शामिल किये गये हैं। 
इनमें सुरक्षित दूरी बनाए रखना और मास्‍क पहनना सुनिश्चित किया गया है। दिशा-निर्देशों का दूसरा भाग शैक्षिक पहलुओं और महामारी के बीच शिक्षण पद्धतियों से संबद्ध है। दिशा-निर्देशों में लॉकडाउन के दौरान घर पर आधारित स्‍कूली शिक्षा से स्‍कूल प्राधि‍कारियों द्वारा औपचारिक स्‍कूल शिक्षा में सुचारू परिवर्तन पर बल दिया गया है। सीखने के परिणामों पर ध्‍यान केन्‍द्रि‍त करते हुए इन दिशा-निर्देशों में पूरे वर्ष के लिए गतिविधियों के व्‍यापक वैकल्पिक कैलेंडर बनाने की आवश्‍यकता बतायी गई है। इनमें विद्यार्थियों के स्‍कूली शिक्षा में फिर से रचने-बसने को वरीयता दी गई है।
शिक्षकों से कहा गया है कि वे आईटी टेक्नोलॉजी के अपने कौशल को बढ़ाए ताकि कक्षा में उसका समुचित इस्‍तेमाल किया जा सके। सुरक्षित दूरी और अन्‍य सुरक्षा मानदंड का अनुपालन सुनिश्‍चित करने के लिए कक्षा में विभि‍न्‍न प्रकार के शिक्षण संसाधनों के इस्‍तेमाल की आवश्‍यकता बताई गई है। इनमें वर्कबुक और वर्कशीट तथा प्रौद्योगिकी आधारित संसाधन शामिल हैं।
स्‍कूलों को स्‍वयं की मानक संचालन प्रक्रियाएं तय करने के लिए भी  प्रोत्‍साहित किया गया है। ‍
 
