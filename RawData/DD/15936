पुर्तगाल फुटबॉल टीम के खिलाड़ी और रियाल मैड्रिड के स्ट्राइकर क्रिस्टियानो रोनाल्डो ने लगातार दूसरी बार बैलोन डी ओर का ख़िताब अपने नाम कर लिया है. रोनाल्डो के लिए ये पांचवां मौका है, जब इस खिलाड़ी ने बैलोन डि'ओर के ख़िताब को अपना बनाया है. 
 हाल ही में यूएफा चैम्पियंस लीग में ग्रुप स्टेज के सभी मुक़ाबलों में गोल कर एक नया रिकॉर्ड अपने नाम करने वाले रियाल मैड्रिड स्ट्राइकर क्रिस्टियानो रोनाल्डो ने एक और नई कामयाबी अपने नाम की है. रोनाल्डो ने लगातार दूसरी बार बैलोन डि'ओर का पुरस्कार अपने नाम कर लिया है. ये ख़िताब फुटबॉल जगत में सर्वश्रेष्ठ प्रदर्शन करने वाले खिलाड़ी को दिया जाता है. ये पांचवां मौका है जब रोनाल्डो ने इस ख़िताब को जीतने में सफलता हासिल की है. रोनाल्डो के अलावा अब तक केवल बार्सिलोना के स्ट्राइकर लॉयनल मैसी इस ख़िताब को पांच बार जीत सके हैं, इस तरह से रोनाल्डो इस मामले में अब मैसी के बराबर आ गए हैं.
वोटिंग में बार्सिलोना के स्ट्राइकर लॉयनल मैसी दूसरे नंबर पर रहे. वहीं बार्सिलोना से पेरिस सेंट जर्मेन का रुख़ करने वाले नेमार तीसरे स्थान पर रहे, वहीं युवेंटस के गोलकीपर जियानलूजी बुफोन चौथे नंबर पर रहे. बैलोन डी ओर के अवार्ड में विश्व भर के पत्रकारों के समूह की राय अहम होती है, जिसे फ्रांस की फुटबॉल मैगजीन द्वारा आयोजित किया जाता है. रोनाल्डो ने इससे पहले 2008, 2013, 2014 और 2016 में इस ख़िताब को अपने नाम किया था.
