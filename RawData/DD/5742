जम्मू कश्मीर में हालात सामान्य होने पर राज्य प्रशासन ने लोगों की समस्याओं को दूर करने को प्राथमिकता पर रखा है। राज्यपाल के सलाहकार अपने कार्यालय में लोगों की समस्याओं के लिए सुनवाई कर समस्याओं को जल्द से जल्द दूर कर रहे हैं। प्रशासन का कहना है कि हालात और बेहतर  होने पर जल्द ही कॉलेज भी खोले जाएंगे।  
जम्मू कश्मीर में अनुच्छेद 370 हटाने के बाद राज्य में लगी पाबंदियां धीरे धीरे समाप्त हो रही हैं और हालात सामान्य हो गए हैं। कश्मीर के अधिकतर हिस्सों में प्रतिबंधों में ढील दे दी गई है। जगह-जगह से अवरोधक हटने से सड़कों पर यातायात धीरे-धीरे बढ़ रहा है। स्थिति शांतिपूर्ण है और शुक्रवार को घाटी के किसी भी हिस्से से किसी तरह की अप्रिय घटना की कोई खबर नहीं मिली। टेलीफोन सेवाएं अधिकतर स्थानों पर बहाल हो गई हैं।
 स्थिति में सुधार को देखते हुए श्रीनगर और घाटी के अन्य जिला मुख्यालय शहरों में लोगों और यातायात का आवागमन धीरे-धीरे बढ़ रहा है। माध्यमिक स्तर तक के स्कूलों में शिक्षकों और सरकारी कार्यालयों में कर्मचारियों की उपस्थिति बढ़ रही है। प्रशासन स्कूली बच्चों को पूरी सुरक्षा की गारंटी दे रहा है और उसका कहना है कि हालात सामान्य होने पर जल्द ही कॉलेज भी खोले जाएंगे।
इस बीच राज्यपाल के सलाहकार अपने कार्यलय में लोगों की समस्याओं के लिए सुनवाई कर रहे हैं। लोग भी प्रशासन के इस कदम से काफी खुश हैं। 
राज्य के तमाम हिस्सों में लोगों कों अधिक से अधिक सुविधाएं पहुंचाने के लिए प्रशासन और सुरक्षा बल लगातार कदम उठा रहा है। बडगाम में लोगों तक संचार सुविधाएं पहुंचाने के लिए सेना ने बडगाम में एक कम्युनिकेशन सेंटर स्थापित किया है। मोबाइल और टेलीफोन सेवाएं प्रभावित होने की वजह से ये सुविधा स्थापित की गयी है और स्थानीय लोग यहां आकर अपने संबंधियों से बातें कर रहे हैं।
बात जम्मू की करें तो वहां भी हालात पूरी तरह से सामान्य हैं। जम्मू में माहौल पूरी तरह से सामान्य है और लोगों का जनजीवन आम दिनों की तरह से चल रहा है। लोगों को भी किसी तरह की दिक्कत नहीं है।
जम्मू के तमाम स्कूलों की तरह मदरसों में भी सामान्य पढाई हो रही है। छात्र कक्षाओं में आ रहे हैं और उनकी कक्षाएं नियमित रुप से चल रही हैं।
कुल मिलाकर राज्य में हालात सामान्य है और आने वाले दिनों में बाकी पाबंदियां भी हट जाएंगी।
