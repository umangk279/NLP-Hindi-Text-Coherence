आखिरी ओवरों में शार्दुल ठाकुर समेत अपने गेंदबाजों के शानदार प्रदर्शन के दम पर भारत ने सुपर ओवर में लगातार दूसरी जीत दर्ज करके हुए पांच मैचों की टी20 श्रृंखला में 4.0 से बढत बनाकर न्यूजीलैंड को ‘व्हाइटवाश’ की कगार पर पहुंचा दिया। भारत के आठ विकेट पर 165 रन के जवाब में न्यूजीलैंड जीत की ओर बढ रहा था। 
उसे आखिरी ओवर में जीत के लिये सात रन चाहिये थे जबकि उसके सात विकेट सुरक्षित थे। कप्तान विराट कोहली ने ठाकुर को यह ओवर सौंपा और पहली ही गेंद पर रोस टेलर (24) आउट हो गए । दूसरी गेंद पर डेरिल मिशेल ने चौका जड़ दिया।अगली गेंद पर हालांकि टिम सीफर्ट (57) रन आउट हो गए। चौथी गेंद पर एक रन बना लेकिन अगली दो गेंद पर मिशेल और सेंटनेर अपना विकेट गंवा बैठे । मिशेल का कैच मिडआफ पर शिवम दुबे ने लपका जबकि सेंटनेर रन आउट हुए हालांकि वह एक रन दौड़ चुके थे जिससे मैच सुपर ओवर तक खिंचा।
सुपर ओवर में न्यूजीलैंड ने एक विकेट खोकर 13 रन बनाये। भारत के लिये केएल राहुल और कोहली सुपर ओवर में उतरे। राहुल ने टिम साउदी की पहली गेंद पर छक्का और दूसरी गेंद पर चौका लगाकर राह आसान कर दी। वह तीसरी गेंद पर आउट हो गए लेकिन कोहली ने चौथी गेंद पर दो रन और पांचवीं पर चौका लगाकर टीम को जीत दिलाई।
इससे पहले तीसरे टी20 मैच में रोहित शर्मा ने सुपर ओवर में आखिरी दो गेंद पर छक्के लगाकर टीम को जीत दिलाई थी।
सुबह मनीष पांडे ने 36 गेंद में नाबाद 50 रन बनाकर भारत को आठ विकेट पर 165 रन तक पहुंचाया । न्यूजीलैंड के लिये सीफर्ट और कोलिन मुनरो (64) के अलावा कोई बल्लेबाज नहीं चल सका।
पहले बल्लेबाजी के लिये भेजी गई भारतीय टीम ने एक समय छह विकेट 88 रन पर गंवा दिये थे। इसके बाद पांडे ने पारी को संभालकर टीम को सम्मानजनक स्कोर तक पहुंचाया। केएल राहुल ने 26 गेंद में 39 रन का योगदान दिया जिसमें तीन छक्के और दो चौके शामिल थे।
न्यूजीलैंड ने इससे पहले लगातार चौथी बार टास जीता और गेंदबाजी का फैसला किया। केन विलियमसन कंधे की चोट के कारण इस मैच से बाहर है जिनकी जगह टिम साउदी कप्तानी कर रहे हैं।
भारतीय टीम में रोहित शर्मा, मोहम्मद शमी और रविंद्र जडेजा की जगह संजू सैमसन, नवदीप सैनी और वाशिंगटन सुंदर को उतारा गया। 
कीवी टीम में विलियमसन और कोलिन डि ग्रांडहोमे की जगह टाम ब्रूस और डेरिल मिशेल को जगह दी गई।
सैमसन ने राहुल के साथ पारी की शुरूआत की लेकिन पांच गेंद में आठ रन बनाकर आउट हो गए । विराट कोहली (11) भी सस्ते में पवेलियन लौट गए जिन्हें हामिश बेनेट ने आउट किया। ईश सोढी ने श्रेयस अय्यर (एक) और शिवम दुबे (12) को आउट किया । 
न्यूजीलैंड ने इस मैच में चुस्त क्षेत्ररक्षण और अनुशासित गेंदबाजी की। सोढी ने 26 रन देकर तीन विकेट लिये । वहीं मिशेल सेंटनेर ने वाशिंगटन सुंदर (0) को आउट किया। पांडे ने इसके बाद शार्दुल ठाकुर (15 गेंद में 20 रन) के साथ पारी को आगे बढाया । नवदीप सैनी 11 रन बनाकर नाबाद रहे।
पांडे ने ठाकुर के साथ सातवें विकेट के लिये 43 रन जोड़े। इसके बाद सैनी के साथ 22 रन की साझेदारी की । पांडे ने अपना अर्धशतक 36 गेंदों में पूरा किया। 
