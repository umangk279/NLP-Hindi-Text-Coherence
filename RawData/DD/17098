जयललिता की मृत्यु के बाद से तमिनलाडु में शुरू हुआ सत्ता का संघर्ष खत्म होने का नाम नहीं ले रहा। बीते लंबे समय से आए दिन कुछ न कुछ राजनीतिक घटनाक्रम ऐसा मोड़ लेता है कि सत्ता का अंकगणित बदलता नज़र आता है लेकिन दोनों पक्षों की ओर से चल रहे दांव-पेंच ने सूबे की सियासत को काफी दिलचस्प बना दिया है। 
 विधानसभा अध्यक्ष पी धनपाल ने टीटीवी दिनाकरन गुट के एआईएडीएमके के 18 विधायकों को दल-बदल नियम के तहत अयोग्य घोषित कर दिया है। पिछले दिनों ही पार्टी की एक बैठक में दिनाकरन को उपमहासचिव के पद से बेदखल कर दिया गया था। मुख्यमंत्री के पलानीस्वामी के खिलाफ पिछले महीने विद्रोह करने वाले इन 18 विधायकों के खिलाफ दल-बदल विरोधी कानून  के तहत यह कदम उठाया गया है। इन विधायकों को अयोग्य करार देने पर जहां मुख्य विपक्षी डीएमके ने इसे ग़लत करार दिया है, वहीं सत्ताधारी एआईएडीएमके और बीजेपी ने विधानसभा अध्यक्ष के फ़ैसले को सही बताया है।
