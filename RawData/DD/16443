बीते 6 महीने में भारतीय सुरक्षा बलो ने जम्मू कश्मीर में 80 आतंकियों को मार गिराया है, ये सिलसिला अभी भी जारी है हालांकि आतंकियों की कायराना हरकतो के चलते भारतीय फौज भी कीमत चुका रही है। 
 कश्मीर में सेना ने आतंकियों पर अपनी कारवाई तेज कर दी है। शुक्रवार को भी सेना की सतर्कता से एक आतंकवादी घुसपैठ की कोशिश को विफल कर दिया। इस दौरान एक आतंकी भी मारा गया। इस बीच सेना ने कल पुलवामा में आतंकियों के साथ मुठभेड़ में शहीद दो जवानों को श्रद्धांजलि दी। गुरुवार देर शाम पांपोर के साथ सटे संबूरा क्षेत्र में सुरक्षाबलों तथा आतंकियों के बीच हुई भीषण मुठभेड़ में  सेना के जवान 25 वर्षीय सिग्नल मैन कुशवाहा प्रदीप सिंह, तथा 22 वर्षीय सिपाही सूरज सिंह शहीद हो गए। इस मुठभेड़ में एक आतंकी भी मारा गया था , जिसकी पहचान जैश-ए-मोहम्मद के बदार के रूप में हुई है। वह पाकिस्तान  निवासी बताया जा रहा है। मुठभेड़ के दौरान शुरू हुई हिंसक झड़प तथा अंधेरा का फायदा उठाते हुए दो आतंकी भागने में सफल रहे थे ।  उधर बीएसएफ ने आज अपने शहीद जवान तापा मंडल को श्रद्धांजलि अर्पित की। तापा मंडल कल सांबा में अंतरराष्ट्रीय सीमा के करीब पाकिस्तानी रेंजर्स द्वारा पुलिस गश्ती दल पर की गई गोलीबारी में  शहीद हो गए थे। जम्मू कश्मीर पुलिस का कहना है कि सेना पाकिस्तान और आतंकवादियों को करारा जवाब दे रही है।
उधर बीजेपी के युवा नेता गौहर भट्ट को आज उनके परिवार और समर्थकों ने अश्रुपूर्ण विदायी दी। गुरवार को ही आतंकियों के हाथों 30 साल के गौहर भट्ट की हत्या हुयी थी। बीजेपी ने इसे लोकतंत्र की हत्या बताया है ।
मुठभेड़ के बाद प्रशासन ने कानून व्यवस्था बनाए रखने के लिए शुक्रवार को बनिहाल से श्रीनगर के बीच तक की रेल सेवा को स्थगित कर दिया है। श्रीनगर से बारामूला तक की रेल सेवा जारी है।बीते दिनों में सुरक्षाबलों ने आतंकवादियों के सफाये का अभियान भी तेज कर दिया है।  पिछले 6 महीनो मे 80 आतंकियो को मार गिराया गया है जिसमे आतंकी संगठनों के कई टाप कमांडर भी शामिल है।
