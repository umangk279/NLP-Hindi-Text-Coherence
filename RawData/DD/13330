उत्तर भारत में मानसून पूरी तरह से सक्रिय है। देश के अलग-अलग हिस्सों में बादल खूब बरस रहे हैं। इसी बीच मौसम विभाग के अनुसार राष्ट्रीय राजधानी दिल्ली और आसपास के इलाकों में सोमवार सुबह बदली छाई और यहां का न्यूनतम तापमान सामान्य से एक डिग्री नीचे 26 डिग्री सेल्सियस दर्ज किया गया।  
मौसम विभाग ने कहा है कि दक्षिण-पूर्व झारखंड, तेलंगाना, प.बंगाल, उत्तर ओडिशा के बीच दवाब का क्षेत्र बना हुआ है,जो धीरे-धीरे पश्चिम की ओर बढ़ रहा है। छत्तीसगढ में इसी के चलते बीती रात से रूक-रूककर बारिश हो रही है। राज्य में अगले 24 घंटों के दौरान सभी संभागों में कुछ स्थानों पर भारी तथा दक्षिण छत्तीसगढ़ में एक-दो स्थानो पर अति भारी वर्षा होने की संभावना है।  मौसम विभाग ने आज पूर्वी राजस्थान, पश्चिमी मध्यप्रदेश और विदर्भ के  कुछ इलाको में भारी से बहुत भारी वर्षा का अनुमान जताया है। इसके साथ ही मध्य महाराष्ट्र, कोंकण और गोवा, छत्तीसगढ़, पूर्वी मध्यप्रदेश में भी भारी वर्षा का अनुमान है। मौसम विभाग ने जम्मू और कश्मीर, हिमाचल प्रदेश, उत्तराखण्ड, पंजाब, उत्तर प्रदेश, उड़ीसा, अरुणाचल प्रदेश, गुजरात के कुछ क्षेत्रो में तटीय कर्नाटक और केरल में वर्षा का अनुमान जताया है।
