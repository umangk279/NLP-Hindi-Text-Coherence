सुप्रीम कोर्ट ने आधार कार्ड को बैंक खातों और मोबाइल नंबर से जोड़ने की समयसीमा अंतिम फैसला आने तक बढ़ायी। प्रत्यक्ष लाभांतर हस्तांतरण के लिए आधार को जोड़ना रहेगा अनिवार्य, यूआईडीएआई ने कहा नया बैंक खाता खोलने और तत्काल पासपोर्ट के लिए आधार की आवश्यकता रहेगी जारी 
उच्चतम न्यायालय ने सरकार की विभिन्न सेवाओं और कल्याणकारी योजनाओं का लाभ प्राप्त करने के लिए इन्हें 31 मार्च तक अनिवार्य रूप से आधार से जोड़ने की समयसीमा बढ़ा दी। यह राहत आधार नम्बर और उससे जुड़े कानून की वैधता पर संविधान पीठ का फैसला आने तक जारी रहेगी। समय सीमा का यह विस्तार बैंक खातों और मोबाइल फोन नंबर को आधार से जोड़ने की अनिवार्यता पर भी लागू होगा। भारतीय विशिष्ट पहचान प्राधिकरण ने कहा है कि नए बैंक खाते खोलने या तत्काल पासपोर्ट आवेदन के लिए आधार की अनिवार्यता जारी रहेगी।न्यायालय ने पिछले साल 15 दिसंबर को विभिन्न सेवाओं और कल्याणकारी योजनाओं का लाभ प्राप्त करने के लिये इन्हें आधार से जोड़ने की अनिवार्यता की अवधि 31 मार्च 2018 तक बढ़ा दी थी।
