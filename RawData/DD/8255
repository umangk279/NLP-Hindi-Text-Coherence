ऑस्ट्रेलिया ने पहले टी-20 मुकाबले में भारत को तीन विकेट से हराकर दो मैचों की श्रृंखला में 1-0 की बढ़त हासिल कर ली। भारत ने ऑस्ट्रेलिया के सामने जीत के लिए 127 रनों का लक्ष्य रखा था। जवाब में ऑस्ट्रेलियाई टीम ने सात विकेट के नुकसान पर 20वें ओवर की आखिरी गेंद पर लक्ष्य हासिल कर लिया।  
127 रनों के लक्ष्य का पीछा करने उतरी ऑस्ट्रेलियाई टीम की शुरुआत खराब रही और केवल पांच रनों के स्कोर पर ही मार्कस स्टोनिक्स (01) और कप्तान एरोन फिंच बिना खाता खोले आउट हो गए। स्टोनिक्स को उमेश यादव के सीधे थ्रो पर युजवेन्द्र चहल ने रन आउट कर दिया। इसके बाद जसप्रीत बुमराह ने  फिंच को पगबाधा कर ऑस्ट्रेलिया को दूसरा झटका दिया। दो विकेट जल्दी गिर जाने के बाद ग्लेन मैक्सवेल और डीआर्चे शॉर्ट ने तीसरे विकेट के लिए 84 रनों की साझेदारी कर अपनी टीम को मजबूत स्थिति में पहुंचा दिया।
इस दौरान मैक्सवेल ने अपना अर्धशतक पूरा किया। 89 के कुल स्कोर पर मैक्सवेल (56) को युजवेन्द्र चहल ने केएल राहुल के हाथों कैच कराकर ऑस्ट्रेलिया को तीसरा झटका दिया। मैक्सवेल के आउट होने के बाद शॉर्ट को 101 रनों के कुल स्कोर पर क्रुणाल पांड्या के सीधे थ्रो पर धोनी ने रन आउट कर दिया। शॉर्ट ने 37 रन बनाए। इसके बाद 102 के कुल स्कोर पर क्रुणाल पांड्या ने टर्नर (00) को बोल्ड कर ऑस्ट्रेलिया को पांचवां झटका दिया। 113 के कुल स्कोर पर बुमराह ने पीटर हैंड्सकॉम्ब (13) को धोनी के हाथों कैच कराकर भारतीय टीम को छठीं सफलता दिलाई। अगले ही गेंद पर बुमराह ने सधी यार्कर पर कुल्टर नाइल (04) को बोल्ड कर भारतीय टीम को सातवीं सफलता दिला दी।
ऑस्ट्रेलिया को आखिरी ओवर में जीत के लिए 14 रनों की आवश्यकता थी। ऑस्ट्रेलियाई बल्लेबाजों ने उमेश यादव की पहले पांच गेंदों पर 12 रन बना लिए थे, आखिरी गेंद पर दो रनों की आवश्यकता थी और ऑस्ट्रेलिया ने वो रन आसानी से बना लिए। ऑस्ट्रेलिया की ओर से पैट कमिंस और झेय रिचर्डसन सात-सात रन बनाकर नाबाद रहे।   भारत की तरफ से तेज गेंदबाज जसप्रीत बुमराह ने तीन, क्रुणाल पांड्या और युजवेन्द्र चहल ने 1-1 विकेट लिया।  
इससे पहले टॉस हारकर पहले बल्लेबाजी करने उतरी भारतीय टीम ने निर्धारित 20 ओवरों में सात विकेट के नुकसान पर 126 रन बनाए। भारत की तरफ से केएल राहुल ने सर्वाधिक 50 रन बनाए। राहुल के अलावा कप्तान विराट कोहली 24 और महेन्द्र सिंह धोनी ने नाबाद 29 रन बनाए। ऑस्ट्रेलिया की तरफ से नाथन कुल्टर नाइल ने तीन, जेसन बेहरनडॉर्फ, पैट कमिंस और एडम जाम्पा ने 1-1 विकेट लिया।  
