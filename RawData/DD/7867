अमेरिका ने एक बार फिर पाकिस्‍तान से कहा है कि वह अपनी जमीन पर पनप रहे जैश-ए-मोहम्‍मद और लश्‍कर-ए-तैयबा जैसे आतंकी गुटों पर ठोस और सार्थक कार्रवाई करे. 
व्‍हाइट हाऊस में वरिष्‍ठ प्रशासनिक अधिकारी ने संवाददाताओं से बात करते हुए कहा कि यदि पाकिस्‍तान ने आतंकी गुटों पर कड़ी कार्रवाई नहीं की और भारत पर एक और आतंकी हमला हुआ तो यह पाकिस्‍तान के लिए बेहद समस्‍या भरा होगा. आतंकवाद पर लगाम कसने के लिए पाकिस्‍तान की कार्रवाई संबंधी सवाल के जवाब में अधिकारी ने बताया कि कुछ शुरुआती कार्रवाई हुई है लेकिन अभी इसका पूरा आंकलन करना जल्‍दबाजी होगी.
अमेरिका ने कहा है कि यह चीन की जिम्‍मेदारी है कि वह पाकिस्‍तान का बचाव नहीं करे. अमेरिका के मुताबिक चीन को अंतरराष्ट्रीय समुदाय का साथ देना चाहिए, ताकि पाकिस्‍तान पर उसकी धरती पर फल-फूल रहे आतंकियों पर कार्रवाई करने का दबाव डाला जा सके. ट्रंप प्रशासन के वरिष्‍ठ अधिकारी ने जैश-ए-मोहम्‍मद सरगना मसूद अजहर को वैश्विक आतंकवादी घोषित करने के संयुक्‍त राष्‍ट्र प्रस्‍ताव को रोकने के चीन के फैसले पर गंभीर निराशा व्‍यक्‍त की. उन्‍होंने कहा कि क्षेत्र में शांति और स्थिरता बनाए रखना चीन और अमरीका के साझा हित में है.
अमेरिका ने पाकिस्तान को चेतावनी देते हुए कहा है कि उसे आतंकवाद के खिलाफ निर्णायक कार्रवाई करनी होगी. अमेरिका ने कहा कि यदि भारत पर फिर कोई आतंकी हमला होता है, तो फिर 'बहुत बड़ी समस्या' हो जाएगी.
