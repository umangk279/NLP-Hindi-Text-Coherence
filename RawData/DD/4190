विश्व एड्स दिवस के मौके पर देश भर में आज कई कार्यक्रमों का आयोजन हो रहा है। स्वास्थ्य मंत्री डा. हर्षवर्धन नई दिल्ली में मुख्य कार्यक्रम की अध्यक्षता करेंगे। इस बार वर्ल्ड एड्स डे की थीम है- "सामुदायिक पहल से आने वाले बदलाव" 
दुनियाभर में आज विश्व एड्स दिवस मनाया जा रहा है। इसका उद्देश्य एचआईवी संक्रमण के प्रति लोगों को जागरुक करना है। इस वर्ष विश्व एड्स दिवस की थीम है - "कम्युनिटीज़ मेक द डिफरेंस" यानि सामुदायिक प्रयासों से फर्क पड़ता है। एचआईवी एक प्रकार के जानलेवा इंफेक्शन से होने वाली गंभीर बीमारी है।
जिसे मेडिकल भाषा में ह्यूमन इम्यूनोडेफिशिएंसी वायरस यानि एचआईवी के नाम से जाना जाता है। जबकि लोग इसे आम बोलचाल में एड्स के नाम से जानते हैं। इस रोग में जानलेवा इंफेक्शन व्यक्ति के शरीर की रोग प्रतिरोधक क्षमता (इम्यून सिस्टम) पर हमला करता है। जिसकी वजह से शरीर सामान्य बीमारियों से लड़ने में भी अक्षम होने लगता है।
2017 के आकड़ों के अनुसार हमारे देश में 21 लाख 40 हज़ार लोग एड्स के ग्रस्त हैं। सरकार इसकी रोकथाम के लिये राष्ट्रीय एड्स नियंत्रण कार्यक्रम चला रही है। इसके तहत रोकथाम, परीक्षण और उपचार की त्रिस्तरीय रणनीति अपनाई जाती है। 2030 तक एड्स के खात्मे का सतत विकास लक्ष्य हासिल करने के लिये सरकार ने 2017 से 2024 तक सात वर्षीय राष्ट्रीय कार्य नीति योजना भी तैयार की है। 
