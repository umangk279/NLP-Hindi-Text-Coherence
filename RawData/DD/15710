भारतीय सेना ने पाक के कब्जे वाले कश्मीर में लाइन ऑफ कंट्रोल पार कर पाक सेना के 3 सैनिकों को मार गिराया। कार्रवाई में पाक का एक सैनिक घायल भी हो गया।  
इंटेलिजेंस सूत्रों ने इसे पाक के शनिवार को किए सीजफायर वॉयलेशन का जवाब बताया है। सीजफायर वॉयलेशन में 4 जवान शहीद हो गए थे। वहीं, मंगलवार को पुलवामा में एनकाउंटर में सिक्युरिटी फोर्स ने जैश-ए-मोहम्मद के वॉन्टेड आतंकी नूर मोहम्मद को मार गिराया।
पाकिस्तानी मीडिया ने इंटर सर्विस पब्लिक रिलेशंस के हवाले से इस खबर की पुष्टि की कि सोमवार को भारतीय सेना ने एलओसी पार जवाबी कार्रवाई में पाक के तीन सैनिकों को मार गिराया। यह घटना तब सामने आई जब पाकिस्तानी जेल में बंद भारतीय कुलभूषण जाधव से मिलकर उनका परिवार रवाना हुआ था। बता दें कि शनिवार को पाकिस्तानी सेना की तरफ से हुई फायरिंग में भारतीय सेना के चार जवान शहीद हो गए जिनमें एक मेजर भी शामिल थे। इसके बाद सोमवार को भारतीय सेना ने पाकिस्तानी गोलीबारी का मुंहतोड़ जवाब दिया। 
बता दें कि पिछले साल 29-30 सितंबर की दरमियानी रात को आर्मी ने पीओके में घुसकर आतंकियों के लॉन्चिंग पैड्स खत्म कर दिए थे। शनिवार पाकिस्तानी सैनिकों ने भारतीय सेना के एक गश्ती दल पर गोलीबारी कर दी थी। इसमें एक मेजर और तीन सैनिक शहीद हो गए। पाकिस्तान की फायरिंग में मेजर मोहारकर प्रफुल्ल अंबादास, लांस नाइक गुरमेल सिंह और सिपाही परगट सिंह गंभीर रूप से घायल हो गए थे, जिसके बाद उनकी इलाज के दौरान मौत हो गई।
