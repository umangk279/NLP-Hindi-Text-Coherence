नेपाल में भारत के राजदूत मंजीव सिंह पुरी ने शुक्रवार को काठमांडू में स्वामी विवेकानंद सांस्कृतिक केंद्र के नए परिसर का उद्घाटन किया. कार्यक्रम में नेपाल नृत्य और संगीत अकादमी के कुलपति नारायण भक्त श्रेष्ठ, प्रख्यात संस्कृतविद और नेपाल के शताब्दी पुरुष सत्य मोहन जोशी तथा बड़ी संख्या में विद्वान और बुद्धिजीवी भी शामिल हुए. 
काठमांडू स्थित भारतीय दूतावास में शुक्रवार को राजदूत मंजीव सिंह पुरी ने स्वामी विवेकानंद सांस्कृतिक केंद्र के नए कार्यालय परिसर और बहुउद्देशीय हॉल का उद्घाटन किया. साथ ही उन्होंने बहुउद्देशीय हॉल में नेपाल के जाने-माने चित्रकार डेविड डग्लस द्वारा बनाए गए स्वामी विवेकानंद के चित्र का अनावरण भी किया. इस अवसर पर राजदूत पुरी ने कहा कि नए परिसर से भारत-नेपाल सांस्कृतिक संबंध और मज़बूत होंगे.
इस मौके पर इस साल मार्च मे काठमांडू मे आयोजित अंतरराष्ट्रीय संस्कृत सेमीनार के दौरान पेश किए गए शोध पत्रों पर आधारित "Sanskrit: The Treasure of Nepal and India" पुस्तक का विमोचन भी किया गया.
गुरु-शिष्य परंपरा उत्सव के तहत स्वामी विवेकानंद सांस्कृतिक केन्द्र द्वारा चलाए जा रहे विभिन्न पाठ्यक्रमों के सफल छात्रों को प्रमाण-पत्र दिए गए. राजदूत पुरी ने हिन्दुस्तानी गायन, तबला, भरतनाट्यम और योग पाठ्यक्रमों के करीब ढाई सौ सफल छात्रों को प्रमाण-पत्र प्रदान किए.
इस अवसर पर सांस्कृतिक केंद्र के छात्रों ने अपनी शानदार प्रस्तुति से उपस्थित लोगों को मंत्रमुग्ध कर दिया.
