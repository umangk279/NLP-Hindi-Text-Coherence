कांग्रेस अध्यक्ष राहुल गांधी ने राजधानी दिल्ली में एक रैली में की सरकार की नीतियों की आलोचना। भाजपा ने किया पलटवार, कहा, दिन में ख्वाब देख रही है कांग्रेस। 
कांग्रेस अध्यक्ष राहुल गांधी ने कल राजधानी दिल्ली के रामलीला मैदान में जनाक्रोश रैली को संबोधित किया। रैली में राहुल गांधी ने सरकार की नीतियों की आलोचना की। कांग्रेस अध्यक्ष ने रैली के दौरान 2019 में पार्टी के सत्ता में वापसी का संकल्प पेश किया। कांग्रेस अध्यक्ष राहुल गांधी के संबोधन के बाद भाजपा नेताओं ने उनसे तीखे सवाल किए। भाजपा ने आरोप लगाया कि कांग्रेस 2019 में सत्ता में वापसी के ख़्वाब देख रही है।
दिल्ली में आयोजित कांग्रेस की जनाक्रोश रैली पूरी तरह से फ्लाप शो साबित हुई है। मंच पर मौजूद नेताओं ने जिन मुद्दों को लेकर सरकार पर हमला बोला उन पर वे खुद ही घिरे हुए नज़र आते हैं। भाजपा के नेताओं का कहना है कि कांग्रेस की पूर्व अध्यक्ष सोनिया गांधी जहां एक तरफ भ्रष्टाचार के मुद्दे पर सरकार पर प्रहार कर रहीं थी तो वहीं वे ये भूल गईं कि यूपीए शासन के समय घोटालों ने सारे रिकार्ड को तोड़ दिया। कांग्रेस अध्यक्ष राहुल गांधी ने रैली के दौरान 2019 में पार्टी के सत्ता में वापसी का संकल्प पेश किया।
2019 में सत्ता की वापसी वाले बयान पर भाजपा ने चुटकी ली है। भाजपा नेता और केंद्रीय मंत्री रविशंकर प्रसाद ने कहा कि जनाक्रोश रैली मात्र सत्ता पर कब्ज़ा करने के लिए आयोजित की गई थी। उन्होंने कहा कि कांग्रेस सत्ता के बिना नहीं रह सकती।
भारतीय जनता पार्टी के नेता और केंद्रीय मंत्री महेश शर्मा ने राहुल गांधी पर गलत बयान देने का आरोप लगाया वहीं पार्टी प्रवक्ता संबित पात्रा ने कहा कि राहुल गांधी के बयान से उनकी बौखलाहट साफ दिखती है। उन्होंने कहा कि देश में सबसे ज्यादा किसानों की आत्महत्याएं कांग्रेस शासित राज्य कर्नाटक में हुई है।
कर्नाटक के दौरे पर भाजपा का चुनाव प्रचार कर रहे भाजपा अध्यक्ष अमित शाह ने भी कांग्रेस की जनाक्रोश रैली पर हमला किया। उन्होंने ट्विट कर कहा कि आज पूरा देश प्रत्येक गांव में बिजली पहुंचने का जश्न मना रहा है। जबकि कांग्रेस एक परिवार के सत्ता से बेदखल होने पर शोक मना रही है।
पिछले सत्तर सालों के दौरान लंबे समय तक केंद्र और राज्यों में शासन करने वाली कांग्रेस आज गिनती के राज्यों में सिमट कर रह गई है। भाजपा सहित तमाम दल उस पर वंशवाद की राजनीति को बढ़ावा देने का आरोप लगाते रहते हैं। मौजूदा समय में राहुल गांधी के पास पार्टी की कमान है जिनके खाते में अभी तक कोई खास उपलब्धि दर्ज नहीं हो पाई है।
 भाजपा अध्यक्ष अमित शाह ने कांग्रेस की जनआक्रोश रैली की आलोचना करने हुए इसे परिवार आक्रोश रैली करार दिया।  कर्नाटक में एक चुनावी रैली को संबोधित करते हुए  अमित शाह ने आगामी विधानसभा चुनाव में कांग्रेस की जीत के दावे पर सवाल उठाए। अमित शाह ने सिद्धारमैया पर आरोप लगाते हुए कहा कि एक तरफ वे टीपू सुल्तान की जयंती मनाते हैं और अपने ही सेना नायकों को भूल जाते हैं। बाद में अमित शाह ने तुमकुर में एक रोड शौ किया और भाजपा को वोट देने की अपील की।
 
