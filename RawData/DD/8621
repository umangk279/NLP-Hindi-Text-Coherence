वाराणसी में खत्म हुआ तीन दिवसीय प्रवासी भारतीय दिवस सम्मेलन, आखिरी दिन राष्ट्रपति रामनाथ कोविंद में किया संबोधित, प्रवासियों को बताया दुनिया भर में भारत का चेहरा, कहा पीएम मोदी की अगुवाई में देश में हुए हैं बहुत बदलाव, भारतवंशियों को किया सम्मानित. 
वाराणसी में तीन दिवसीय प्रवासी भारतीय दिवस  सम्मेलन समाप्त हो गया है। राष्‍ट्रपति रामनाथ कोविंद ने आज प्रवासी भारतीय दिवस पर समापन समारोह को सम्‍बोधित किया। राष्ट्रपति ने दुनिया के विभिन्न देशों में देश की प्रतिष्ठा बढ़ाने वाले भारतवंशियों को सम्मानित भी किया। इस मौके पर राष्ट्रपति ने प्रवासियों को दुनिया भर में भारत का चेहरा बताया। उन्होंने कहा कि पीएम मोदी की अगुवाई में देश में साढे चार साल में बहुत बदलाव हुए हैं। राष्ट्रपति रामनाथ कोविन्द ने प्रवासी भारतीयों से नये भारत के निर्माण में बढ़-चढ़ कर भागीदारी का आह्वान किया।
राष्ट्रपति ने प्रवासी भारतवंशियों को विदेशों में भारत के सांस्कृतिक दूत के रूप में कार्य करने का संदेश देकर कहा कि भारतवंशी उदारचरितानांतु वसुधैव कुटुम्बकम् के भाव को आगे बढ़ाएं। सम्मेलन में मौजूद मॉरिशस के प्रधानमंत्री प्रवींद जगन्नाथ का आभार जताकर राष्ट्रपति ने 30 विशिष्ट प्रवासी मेहमानों को सम्मानित किया और उन्हें बेहतर भविष्य की शुभकामना दी। राष्ट्रपति ने महिला सशक्तिकरण, देश में केन्द्र सरकार के चल रहे जन कल्याणकारी योजनाओं का उल्लेख कर कहा कि आज भारत दुनिया में नयी शक्ति के रूप में उभर रहा है। सरकार सभी प्रवासी भारतीयों के सुरक्षा पर खासा ध्यान दे रही है।
राष्ट्रपति ने  भारत की विविधता का जिक्र कर कहा कि भारत उत्सवों, पर्वों का देश है। आप राष्ट्रपिता महात्मा गांधी की 150वीं जयन्ती और प्रयागराज कुंभ के मौके पर आये हैं। आप यहां अपनी जड़ों को महसूस कर सकते हैं। राष्ट्रपति ने युवा प्रवासियों को अपनेपन का एहसास कराते हुए कहा कि प्रवासी भारतीय ही हमारी ताकत हैं। आज आप को सम्मानित कर खुद को अभिभूत महसूस कर रहा हूं।
राष्ट्रपति ने कहा कि इस बार का आयोजन खास है। इस बार प्रवासी दिवस आयोजन में कुंभ व 26 जनवरी को गणतंत्र दिवस समारोह को भी शामिल किया गया है। चिर पुरातन शहर में सम्मेलन आयोजित कर इसे और खास बना दिया गया है। उन्होंने कहा कि उम्मीद करता हूं कि आप सभी बनारस में भ्रमण कर आनंदित होंगे। ऐसे सम्मेलन से आप आपनी जड़ों से जुड़ते हैं और अपनों के बीच होते हैं। सम्मलेन को संबोधित करते हुए विदेश मंत्री सुषमा स्वराज ने प्रवासी भारतीयों के योगदान को सराहा।
उत्तर प्रदेश के मुख्यमंत्री योगी आदित्यनाथ ने प्रवासी भारतीय दिवस में भाग लेने आये युवा प्रवासियों के साथ मॉरिशस के प्रधानमंत्री प्रवींद जगन्नाथ का आभार जताया है। उन्होंने कहा कि पिछले तीन दिन से सम्मेलन में विभिन्न विषयों पर प्रतिभाशाली प्रवासियों से बेहतर संवाद हुआ। भारत में व्याप्त सम्भावनाओं पर चर्चा हुई। उन्होंने कहा कि इस सम्मेलन से आपकों और आपकी युवा पीढ़ी को अपने मातृभूमि से जुड़ने का अवसर मिला है। मुख्यमंत्री ने प्रवासी भारतीयों को भरोसा दिया कि आपके साथ सम्बन्धों में गर्माहट के साथ सौहार्दपूर्ण निरंतरता भी बनी रहेगी।
