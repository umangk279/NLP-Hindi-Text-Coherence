बजट में सबसे बड़ी राशि किसानों की कर्ज़ माफी के लिए रखी गई है। बजट में गांव, ग़रीब और किसान पर सबसे अधिक ज़ोर दिया गया। 
 उत्तर प्रदेश की आदित्यनाथ योगी सरकार ने मंगलवार को अपना पहला बजट पेश किया। बजट में सबसे बड़ी राशि किसानों की कर्ज़ माफी के लिए रखी गई है। बजट में गांव, ग़रीब और किसान पर सबसे अधिक ज़ोर दिया गया।
कानून व्यवस्था को दुरुस्त करने के लिये डेढ़ लाख पुलिसकर्मियों की भर्ती करने की योजना है। गरीबों के लिए पांच रुपये भोजन वाली कैंटीन भी शुरू की जाएगी। उत्तर प्रदेश में योगी आदित्यनाथ सरकार ने अपने पहले बजट में किसानों को बड़ी राहत देने के साथ ही जनकल्याण की योजनाओं और कानून व्यवस्था को केन्द्र में रखा है । 
वित्तीय वर्ष 2017-18 के लिए 3 लाख 84 हजार 659 करोड़ रुपये के कुल बजट में सबसे ज्यादा रकम अकेले किसान कर्जमाफी के लिए रखी गई है। कानून व्यवस्था को दुरुस्त करने के लिये डेढ़ लाख पुलिसकर्मियों की भर्ती करने की योजना है । गरीबों के लिए पांच रुपये भोजन वाली कैंटीन भी शुरू होगी। 
असल में बजट में गांव, गरीब और किसान पर विशेष फोकस किया गया है। राज्य के मुख्यमंत्री योगी आदित्यनाथ ने कहा कि यह बजट सर्वजन हिताय व सर्वजन सुखाए के लिए है। उन्होने कहा कि ये बजट समाज के सबसे निचले तबके को केंद्र में रख कर बनाया गया है।
किसानों की कर्ज़माफी के लिए 36 हजार करोड़ रुपये का प्रावधान किया गया है । राज्य में अगले पांच वर्षों में 10 प्रतिशत की विकास दर प्राप्त करने का लक्ष्य निर्धारित किया गया है, कुल 12,278 करोड़ रुपए की बचत का अनुमान बजट में शामिल है । 
55781 करोड़ की नई योजनाओं के लिये अलग से पैसे का इंतजाम, कौशल विकास को बढ़ावा देने पर ज़ोर साथ ही स्वास्थ्य सेवाओं में सुधार लाना सरकार की प्राथमिकताओं में शामिल । इसके अलावा चीनी उद्योग को बढा़वा देने के लिए 273 करोड़ का प्रावधान । 
गन्ना किसानों की उपज बाजार तक पहुंचाने की व्यवस्था और गन्ना किसानों के लिए हेल्प लाइन स्थापित की जायेगी । प्रधानमंत्री शहरी आवास योजना के लिए 3,000 करोड रुपये आवंटित किए गए हैं । पूर्वांचल के लिए 300 करोड़ का बजट रखा गया है । 
मेट्रो रेल परियोजनाओं के लिए 288 करोड़, संपर्क मार्गों के निर्माण के लिए 20  करोड़ का बजट और दीनदायल उपाध्याय नगर विकास योजना के लिए 300 करोड़ रुपये आवंटित किये गये हैं ।
योगी सरकार के पहले बजट में स्वच्छ भारत मिशन, मलिन बस्ती विकास योजना, अल्पसंख्यक छात्रों के लिये छात्रवृत्ति सर्वशिक्षा अभियान सहित कई सामाजिक योजनाओं पर पैसे की व्यवस्था की गई है । एकात्म मानववाद के प्रणोता पंडित दीन दयाल उपाध्याय के नाम पर राज्य में कई योजनाओं की शुरुआत की जायेगी । 
