प्रधानमंत्री नरेंद्र मोदी ने कहा, 5 ट्रिलियन डॉलर की अर्थव्यवस्था की ओर बढ़ रहा है देश। कहा, सरकार परिणामोन्मुख और समयबद्ध कार्यपद्धति के साथ कर रही है काम। पीएम ने कहा, व्यापार सुगमता में भारत चोटी के 10 देशों में शुमार। 
प्रधानमंत्री नरेंद्र मोदी ने कहा है कि आर्टिकल 370 को हटाना का फैसला मुश्किल भले ही लगता था, लेकिन यह जम्मू कश्मीर और लद्दाख के लोगों को नई गति देगा। प्रधानमंत्री मोदी ने नई दिल्ली में 17वें हिंदुस्तान टाइम्स लीडरशिप समिट में दिए अपने संबोधन में यह बात कही।
प्रधानमंत्री मोदी ने कहा कि रामजन्मभूमि पर फैसला आने से पहले कई तरह की आशंकाएं थी। सुबह फैसला आया और शाम होते-होते देश के लोगों ने सारी आशंकाओं को गलत साबित कर दिया। दिल्ली की अनाधिकृत कॉलोनियों को लेकर जो फैसला हुआ है उससे यहां के 40 लाख लोगों के बेहतर भविष्य का रास्ता पक्का किया  है। 
पीएम मोदी ने कहा कि हमने बैंकों के विलय का साहस किया है, अब बैंक के कर्मचारियों को चिंता करने की जरूरत नहीं है। उन्होंने कहा कि हम 5 ट्रिलियन डॉलर की अर्थव्यवस्था की ओर बढ़ रहे हैं... हमने REFORM और PERFORM की दिशा में काफी उन्नति की है। 
