प्रधानमंत्री नरेंद्र मोदी ने अपने सिंगापोर दौरे के दूसरे और आख़िरी दिन भारत-आसियान अनौपचारिक शिखर बैठक में 10 आसियान देशों के नेताओं से चर्चा की और 13वें पूर्वी एशिया शिखर सम्मेलन में शिरकत की जहाँ साइबर सुरक्षा और स्मार्ट सिटीज़ पर ख़ास ज़ोर रहा और प्रधानमंत्री ने समावेशी हिन्द प्रशांत क्षेत्र पर ज़ोर देते हुए नौवहन सहयोग बढ़ाने का आह्वान किया, प्रधानमंत्री ने भारत सिंगापुर हैकाथोन के विजेताओं को सम्मानित किया और सिंगापुर में एनसीसी कैडेट्स से भी मुलाकात की । पीएम मोदी अपने सिंगापुर दौरे की सफल यात्रा के बाद स्वदेश लौट आए।  
प्रधानमंत्री नरेन्द्र मोदी ने शांतिपूर्ण, खुले और समावेशी हिन्द प्रशांत क्षेत्र के प्रति भारत के नज़रिये को 13वें पूर्वी एशिया शिखर सम्मेलन में वैश्विक नेताओं के सामने रखा। उन्होंने क्षेत्रीय व्यापक आर्थिक साझेदारी के प्रति भारत की प्रतिबद्धता जताते हुए नौवहन सहयोग बढ़ाने का आह्वान किया।
पूर्वी एशिया शिखर सम्मेलन का गठन क्षेत्रीय शांति, सुरक्षा और समृद्धि के लक्ष्यों की प्राप्ति के लिए किया गया था। भारत, रूस, अमेरिका, जापान, ऑस्ट्रेलिया, चीन और कोरिया इस मंच के 18 सदस्य देशों में से हैं, यही वजह है ये समूह क्षेत्रीय स्तर पर महत्वपूर्ण भूमिका निभा रहा है।  13वें पूर्वी एशिया शिखर सम्मेलन में साइबर सुरक्षा और स्मार्ट सिटीज़ पर ख़ास ज़ोर रहा। 
सम्मेलन में 
1. राष्ट्रों की संप्रभुता का सम्मान करते हुए और मानवाधिकारों की रक्षा के साथ एक खुले, सुरक्षित, स्थिर, सबकी पंहुच वाले और शांतिपूर्ण सूचना और संचार प्रौद्योगिकी वातावरण की स्थापना और
2. सतत आर्थिक विकास और समृद्धि को प्रोत्साहित करने और डिजिटल अर्थव्यवस्था के प्रयासों को बढ़ावा देकर डिजिटल और विकास असमानता दूर करने पर सहमति जताई गई।  
इससे पहले बुधवार को फ़िनटेक महोत्सव को संबोधित करते हुए प्रधानमंत्री नरेन्द्र मोदी ने इस क्षेत्र की कई चुनौतियों का ज़िक्र किया जिनका साझा सहयोग से मुक़ाबला किया जा सकता है। 
सम्मेलन के बाद जारी वक्तव्य में निवेश, नवोन्मेष, उद्यमिता, सूचना और संचार प्रौद्योगिकी के इस्तेमाल में सूक्ष्म, लघु और मध्यम उद्यमों को मदद करने, डिजिटल अर्थव्यवस्था का हिस्सा बनने और आसियान स्मार्ट सिटी नेटवर्क प्रयास के अनुरूप तालमेल स्थापित करने पर ज़ोर दिया गया। 
प्रधानमंत्री नरेन्द्र मोदी की सिंगापुर यात्रा का दूसरा दिन भारत-आसियान अनौपचारिक बैठक के साथ शुरु हुआ। प्रधानमंत्री ने कहा कि ये ज़रूरी है कि भारत और आसियान अपने प्राचीन संबंधों को और मज़बूत करते हुए एक उज्ज्वल भविष्य की ओर अग्रसर हों।
प्रधानमंत्री ने भारत सिंगापुर हैकाथोन के विजेताओं और सिंगापुर में एनसीसी कैडेट्स से भी मुलाकात की और उन्हें सम्मानित किया। जून में प्रधानमंत्री की सिंगापुर यात्रा के दौरान इस हैकाथोन पर सहमति बनी थी। सिंगापुर की नेशनल टेक्नॉलॉजिकल यूनिवर्सिटी और भारत में एआईसीटीई ने इस हेकाथोन का आयोजन किया था, जिसके तहत 8 समस्याओं के समाधान खोजे गए
