इंडियन प्रीमियर लीग के 12वें संस्करण में पहली बार किसी मैच का फैसला सुपर ओवर से हुआ. कगिसो रबादा ने सुपर ओवर में दस ओवर के लक्ष्य की रक्षा की और दिल्ली कैपिटल्स को कोलकाता नाइट राइडर्स पर जीत दिला दी. रबादा, आईपीएल इतिहास में सुपर ओवर में सबसे कम स्कोर की रक्षा करने वाले गेंदबाज़ बन गए हैं.  
इससे पहले आईपीएल में सात बार मैच का फैसला सुपर ओवर से हुआ है. 
2009: राजस्थान रॉयल्स बनाम कोलकाता नाइट राइडर्स
2009 में कोलकाता नाइट राइडर्स और राजस्थान रॉयल्स के बीच आईपीएल का सबसे पहला सुपर ओवर देखने को मिला. राजस्थान के लिए कामरान खान सुपर ओवर में गेंदबाज़ी करने आए. गेल के तीन चौकों की मदद से कोलकाता ने 15 रन बनाए, लेकिन यूसुफ पठान ने अजंता मेंडिस की गेंदबाज़ी की धज्जियां उड़ाते हुए सिर्फ चार गेंद में ही राजस्थान रॉयल्स को जीत दिला दी. 
2010: चेन्नई सुपरकिंग्स बनाम किंग्स इलेवन पंजाब
एक लो स्कोरिंग मैच में चेन्नई और पंजाब दोनों ही 20 ओवर में 136 रन ही बना सके और मैच सुपर ओवर में गया. रस्टी थेरॉन ने अपने आईपीएल डेब्यू में सुपर ओवर फेंकते हुए एल्बी मॉर्केल, मैथ्यू हेडन और सुरेश रैना जैसे बल्लेबाज़ों के सामने सिर्फ 9 रन ही दिए. जवाब में मुथैया मुरलीधरन की पहली ही गेंद पर महेला जयवर्धने ने छक्का जड़ दिया और फिर युवराज सिंह ने रिवर्स स्वीप से चौका लगाते हुए पंजाब को 2 गेंद शेष रहते जीत दिला दी. 
2013: सनराइज़र्स हैदराबाद बनाम रॉयल चैलेंजर्स बैंगलौर
दोनों टीमों के 130 रन बनाने के बाद फैसला सुपर ओवर में हुआ. कैमरुन व्हाइट ने दो छक्के जड़े और हैदराबाद ने विनय कुमार द्वारा फेंके गए ओवर में 20 रन बनाए. जवाब में डेल स्टेन के सामने थी विराट कोहली और क्रिस गेल की जोड़ी. हालांकि स्टेन बाज़ी मारने में कामयाब रहे और आरसीबी 15 रन ही बना सकी. 
2013: रॉयल चैलेंजर्स बैंगलौर बनाम दिल्ली डेयरडेविल्स
दिल्ली डेयरडेविल्स के 152 रन के जवाब में रॉयल चैलेंजर्स बैंगलौर की टीम भी 152 रन ही बना सकी और मैच गया सुपर ओवर में. उमेश यादव के ओवर में एबी डिविलियर्स ने आखिरी दो गेंद पर छक्के लगाए और आरसीबी ने 15 रन बनाए. जवाब में रवि रामपॉल ने डेविड वॉर्नर और बेन रोरर के विकेट चटकाते हुए आरसीबी को जीत दिला दी. सहवाग को सुपर ओवर में न भेजना दिल्ली का चौंकाने वाला फैसला रहा.   
2014: कोलकाता नाइट राइडर्स बनाम राजस्थान रॉयल्स
कोलकाता नाइट राइडर्स और राजस्थान रॉयल्स एक बार फिर सुपर ओवर में आमने-सामने हुए. जेम्स फॉकनर ने कोलकाता को सुपर ओवर में 11 रन ही बनाने दिए. जवाब में सुनील नरीन के ओवर में राजस्थान रॉयल्स ने भी 11 रन ही बनाए. आखिरी गेंद पर जीत के लिए तीन रन चाहिए थे, लेकिन स्मिथ जानते थे कि 2 रन बनाने पर ही उनकी टीम ही जीतेगी और उन्होंने दो रन के लिए ही शॉट लगाया. सुपर ओवर भी टाई रहा लेकिन मैच में ज्यादा बाउंड्रीज़ लगाने के कारण राजस्थान रॉयल्स को विजेता घोषित किया गया.
2015: राजस्थान रॉयल्स बनाम किंग्स इलेवन पंजाब
इस हाई स्कोरिंग मैच में दोनों टीमों ने 191 रन बनाए. सुपर ओवर में क्रिस मॉरिस की गेंदबाज़ी पर शॉन मार्श की बल्लेबाज़ी की मदद से पंजाब की टीम ने 15 रन बनाए. जवाब में मिचेल जॉनसन ने पहली ही गेंद पर शेन वॉटसन को आउट कर दिया. तीसरी गेंद पर जेम्स फॉकनर भी रन आउट हो गए और राजस्थान की टीम 6 रन ही बना सकी.
2017: गुजरात लायन्स बनाम मुंबई इंडियंस
दोनों टीमें 20 ओवर में 153 रन ही बना सकीं. सुपर ओवर में एक बार फिर जेम्स फॉकनर के पास गेंद थी. मुंबई ने 5 गेंद में 2 विकेट गंवा दिए, हालांकि केरॉन पोलार्ड के एक चौके और एक छक्के की मदद से वे 11 रन बनाने में कामयाब रहे. जवाब में जसप्रीत बुमराह की घातक रिवर्स स्विंग और यॉर्कर्स के सामने मैक्कलम और फिंच जैसे बल्लेबाज़ भी कुछ नहीं कर सके और गुजरात ने सिर्फ 5 रन बनाए. हैरानी की बात ये है कि इसमें एक नो बॉल और वाइड भी थी.
