कोरोना संकट पर जी-20 देशों के व्यापार मंत्रियों की दूसरी बैठक में भारत ने आवश्यक दवाएं, उपचार किफायती दरों पर उपलब्ध कराने को कहा.केंद्रीय मंत्री पीयूष गोयल भारत की तरफ से बैठक में हुए शामिल. 
भारत ने जी-20 देशों को कोविड-19 महामारी का सामना करने के लिए आवश्यक दवाएं, उपचार और वैक्सीन किफायती दरों पर उपलब्ध कराने को सुनिश्चित करने को कहा। केंद्रीय मंत्री पीयूष गोयल कल जी-20 देशों के वाणिज्य मंत्रियों की दूसरी बैठक में वीडियो कांफ्रेंस के जरिए शामिल हुए। इस बैठक में शामिल होते हुए केंद्रीय मंत्री पीयूष गोयल ने कोविड-19 संकट के दौरान पारदर्शी तरीके से एक-दूसरे का सहयोग करने और वैश्विक साझेदारी की बात को मजबूत तरीके से आगे रखा। साथ ही उन्होंने कहा कि इस संकट के दौर में भारत ने अपना वसुवधैव कुटुंबकम का दायित्व निभाते हुए विश्व के लगभग 120 देशों को दवा मुहैया कराकर अपनी भूमिका निभाई है। केंद्रीय मंत्री ने जी-20 देशों से स्वास्थ्यकर्मियों और आवश्यक दवा सामग्री की बेरोकटोक आवाजाही सुनिश्चित करने के साथ भारत को भी दवा और आवश्यक सामग्री की सप्लाई चेन में शामिल करने का आह्वान किया। 
