प्रधानमंत्री ने प्रगति की बैठक में की आयकर विभाग से संबंधित शिकायतों के समाधान की समीक्षा। सभी प्रणालियों में तकनीक के इस्तेमाल पर दिया ज़ोर। प्रधानमंत्री जन आरोग्य योजना और बुनियादी ढांचे से जुडी 9 परियोजनाओं की दिशा में हुई प्रगति की भी की समीक्षा। 
प्रधानमंत्री नरेन्द्र मोदी ने प्रगति प्लेटफॉर्म के ज़रिए संवाद कार्यक्रम की कल अध्यक्षता की। प्रगति सक्रिय शासन संचालन और समयबद्ध क्रियान्वयन के लिए आईसीटी आधारित बहु-मॉडल प्लेटफॉर्म है। प्रधानमंत्री ने प्रगति के माध्यम से इन्कम टैक्स से संबंधित शिकायतों के समाधान की समीक्षा की। वित्त मंत्रालय के अधिकारियों ने प्रधानमंत्री को इस संबंध में हुई प्रगति की जानकारी दी। प्रधानमंत्री ने दोहराया कि सभी प्रणालियां तकनीक आधारित होनी चाहिए और मानवीय कार्य न्यूनतम होना चाहिए। प्रधानमंत्री ने भ्रष्ट अधिकारियों को दंडित करने में हुई प्रगति का उल्लेख करते हुए कहा कि आयकर विभाग द्वारा लोगों की सहायता के लिए की गई पहलों और उठाये गये कदमों की उचित रूप से जानकारी करदाताओं को दी जानी चाहिए। बैठक में प्रधानमंत्री ने रेल, सड़क तथा पेट्रोलियम क्षेत्र की 9 महत्वपूर्ण संरचना परियोजनाओं की समीक्षा की। प्रधानमंत्री ने आयुष्मान भारत के अंतर्गत शुरू की जाने वाली प्रधानमंत्री जन आरोग्य योजना की दिशा में हुई प्रगति की समीक्षा की। उन्होंने प्रधानमंत्री जन औषधि परियोजना की भी समीक्षा की।
