प्रधानमंत्री नरेन्‍द्र मोदी जी-7 के शिखर सम्‍मेलन में भाग लेने के लिए रविवार को फ्रांस के बियारित्‍ज पहुंचे. भारत इस बार विशेष आमंत्रित सदस्य है और इस बार सम्मेलन का विषय असमानता के ख़िलाफ़ लड़ाई है. 
प्रधानमंत्री इसके दो सत्र को संबोधित करेंगे. जी-7 दुनिया की विकसित अर्थव्यवस्था वाले देशों का समूह है. विश्‍व के शीर्ष नेता वैश्विक तापमान, जलवायु परिवर्तन, जैव विविधता, कराधान और डिजिटल बदलाव समेत विभिन्‍न मुद्दों पर विचार-विमर्श करने के लिए फ्रांस के तटीय शहर में एकत्र हुए हैं.
प्रधानमंत्री नरेंद्र मोदी ने की इंग्लैंड के पीएम से मुलाक़ात
फ्रांस पहुंचने के बाद प्रधानमंत्री नरेंद्र मोदी ने इंग्लैंड के प्रधानमंत्री बोरिस जॉनसन के साथ द्विपक्षीय वार्ता की. इस दौरान दोनों नेताओं के बीच तमाम मुद्दों पर व्यापक बातचीत हुई. प्रधानमंत्री मोदी ने पीएम जॉनसन को एशेज श्रृंखला के तीसरे टेस्ट मैच में इंग्लैंड की शानदार जीत पर बधाई भी दी.
संयुक्त राष्ट्र महासचिव से मिले पीएम मोदी
बियारित्ज़ पहुंचने के बाद पीएम मोदी ने संयुक्त राष्ट्र महासचिव एंतोनियो गुतारेस से भी मुलाक़ात की.
