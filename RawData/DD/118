मुख्‍य निर्वाचन आयुक्‍त सुनील अरोड़ा के नेतृत्‍व में निर्वाचन आयोग आज बिहार में विभिन्‍न राजनीतिक दलों से विचार-विमर्श करेगा। आयोग का दल पटना में 26 जिलों के जिला मजिस्‍ट्रेटों और पुलिस अधीक्षकों के साथ समीक्षा बैठक भी करेगी। 
इन जिलों में सारण, सीवान, गोपालगंज और मुजफ्फरपुर शामिल है। निर्वाचन आयोग के अधिकारी विधानसभा चुनावों की तैयारियों की समीक्षा के लिए बिहार के तीन दिन के दौरे पर हैं। मुख्‍य निर्वाचन आयुक्‍त के साथ निर्वाचन आयुक्‍त सुशील चन्‍द्र और राजीव कुमार भी राज्‍य के दौरे पर हैं। बिहार ऐसा पहला राज्‍य है जहां कोविड-19 महामारी के बीच विधानसभा चुनाव कराए जा रहे हैं।
निर्वाचन आयोग कल गया जाएगा, जहां 12 जिलों के जिला मजिस्‍ट्रेटो और पुलिस अधीक्षकों के साथ समीक्षा बैठक आयोजित की जाएगी। इन जिलों में औरंगाबाद, कैमूर और रोहताश शामिल है। दिल्‍ली वापसी से पहले निर्वाचन आयोग बिहार के मुख्‍य सचिव, गृह सचिव और पुलिस महानिदेशक के साथ समीक्षा बैठक करेगा।
