2012 के निर्भया सामूहिक दुष्कर्म और हत्या मामले में फांसी की सज़ा पाए चार में से दो दोषियों की क्यूरेटिव पिटिशन पर सुप्रीम कोर्ट में आज सुनवाई होगी। वहीं बिहार के मुज़फ्फरपुर शेल्टर होम में नाबालिग बच्चियों और युवतियों से दुष्कर्म मामले में दिल्ली की अदालत भी सुना सकती है फैसला। 
निर्भया सामूहिक दुष्कर्म मामले में दो दोषियों की क्यूरेटिव पिटीशन पर सुप्रीम कोर्ट आज सुनवाई करेगा। डेथ वारंट जारी होने के बाद सजायाफ्ता के लिए यह अंतिम कानूनी विकल्प होता है। क्यूरेटिव पिटीशन में दोषी विनय शर्मा ने कहा है कि आपराधिक कार्यवाही के कारण उसके पूरे परिवार को सामाजिक प्रताड़ना और अपमान झेलना पड़ा है। इससे पहले पटियाला हाउस कोर्ट ने निर्भया गैंगरेप केस के चारों दोषियों का डेथ वारंट जारी किया था। कोर्ट ने इस मामले में चार दोषियों को 22 जनवरी की सुबह सात बजे फांसी देने का समय तय किया है। 
