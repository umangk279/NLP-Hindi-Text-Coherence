स्‍वास्‍थ्‍य और परिवार कल्‍याण मंत्री डॉ. हर्षवर्द्धन ने भारत में कोविड़-19 महामारी की रोकथाम के उपायों पर कल वीडियो कॉन्‍फ्रेंसिंग के जरिए विश्‍व स्‍वास्‍थ्‍य संगठन के वरिष्‍ठ अधिकारियों और क्षेत्रीय अधिकारियों के साथ बैठक की। 
डॉ. हर्षवर्द्धन ने विश्‍व स्‍वास्‍थ्‍य संगठन के अधिकारियों से कहा कि जिस प्रकार हमने पोलियो और चेचक समाप्‍त किया, उसी तरह कोरोना वायरस को खत्‍म करने के लिए हमें मिलकर काम करना होगा। उन्‍होंने कहा कि हम इस महामारी को पराजित कर सकते हैं और करेंगे।
डॉ. हर्षवर्द्धन ने कहा कि विश्‍व स्‍वास्‍थ्‍य संगठन कोविड-19 के खिलाफ लड़ाई में महत्‍वपूर्ण साझेदार है और भारत उसके मार्गदर्शन और योगदान के महत्‍व को समझता है। भारत ने सबसे पहले कोविड़-19 के खिलाफ जरूरी कदम उठाये और आज वह दुनिया के अन्‍य देशों से बेहतर स्थिति में है। स्‍वास्‍थ्‍य मंत्री ने कहा कि सामुदायिक स्‍तर पर निरंतर निगरानी, समय-समय पर विभिन्‍न परामर्श जारी करने और संक्रमण की आशंका वाले क्षेत्रों में कड़ी रोकथाम के उपाय करने से हम कोरोना वायरस पर अंकुश लगा पाए।
डॉ. हर्षवर्द्धन ने प्रधानमंत्री नरेंद्र मोदी के नेतृत्‍व की सराहना करते हुए कहा कि  प्रधानमंत्री मोदी विशेषज्ञों की ओर से समय-समय पर दिए गए परामर्श पर विचार करते हैं और जहां संभव होता है उन्‍हें लागू करते हैं।
कोविड़-19 की रोकथाम के भारत के उपायों की प्रशंसा करते हुए विश्‍व स्‍वास्‍थ्‍य संगठन की क्षेत्रीय निदेशक डॉ. पूनम खेत्रपाल सिंह ने कहा कि विशाल और बहुमुखी चुनौतियों के बावजूद भारत ने कोविड़-19 महामारी के खिलाफ लड़ाई में अपनी अडिग प्रतिबद्धता दिखाई है।
