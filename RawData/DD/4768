सौरभ गांगुली आज बीसीसीआई के 39वें अध्यक्ष के पद के रूप में संभालेंगे कमान, सुप्रीम कोर्ट द्वारा नियुक्त प्रशासकों की समिति के 33 महीने का शासनकाल आज होगा खत्म. 
भारतीय क्रिकेट टीम के सबसे सफल कप्तानों में से एक सौरव गांगुली आज वार्षिक आम बैठक में बीसीसीआई के 39वें अध्यक्ष बनेंगे। इसके साथ ही सुप्रीम कोर्ट की ओर से नियुक्त की गई प्रशासकों की समिति के 33 माह का कार्यकाल भी खत्म हो जाएगा।
गांगुली का बीसीसीआई के अध्यक्ष पद के लिए नामांकन सर्वसम्मति से हुआ है। उनके अलावा बोर्ड के अन्य सदस्य भी अपनी-अपनी जिम्मेदारी संभाल लेंगे। इनमें जय शाह सचिव, उत्तराखंड के महिम वर्मा उपाध्यक्ष, अरुण धूमल कोषाध्यक्ष और जयेश जॉर्ज संयुक्त सचिव होंगे। गांगुली करीब दस महीने ही बोर्ड अध्यक्ष रहेंगे और अगले साल जुलाई में उनका कार्यकाल खत्म हो जाएगा।
नए नियमों के मुताबिक कोई भी सदस्य लगातार छह साल तक ही क्रिकेट बोर्ड के किसी पद पर रह सकता है। गांगुली पांच साल दो महीने से बंगाल क्रिकेट एसोसिएशन के अध्यक्ष इसलिए बीसीसीआई में उनका कार्यकाल सिर्फ दस महीने का रहेगा।
