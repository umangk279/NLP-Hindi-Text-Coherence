भारत ने आज एक ही दिन में कोरोना महामारी के सात लाख से अधिक नमूनों का परीक्षण कर शानदार उपलब्धि हासिल की है। केंद्रीय स्‍वास्‍थ्‍य मंत्रालय ने कहा है कि पिछले कई दिनों से लगातार एक ही दिन में छह लाख से अधिक परीक्षणों का सिलसिला जारी रखते हुए यह उपलब्धि प्राप्‍त की है। 
पिछले 24 घंटों में सात लाख 19 हजार 364 परीक्षण किए गए हैं। मंत्रालय ने कहा है कि राज्‍यों को संक्रमित व्‍यक्तियों का व्‍यापक रूप से पता लगाने, उन्‍हें तत्‍काल औरों से अलग रखने और उनके कारगर उपचार की व्‍यवस्‍था करने को कहा गया है। पिछले सप्‍ताह ऐसे राज्‍यों के साथ कई बैठकें की गई हैं जहां कोविड-19 महामारी की वजह से मृत्‍यु-दर अधिक है।
भारत में एक ही दिन में सबसे अधिक संख्‍या में स्‍वस्‍थ होने का भी नया रिकॉर्ड बना है और 53 हजार 879 रोगियों को इलाज के बाद अस्‍पतालों से छुट्टी मिली है। इसके साथ ही  आज देश में अब तक बीमारी से स्‍वस्‍थ हुए लोगों की कुल संख्‍या बढ़कर 14 लाख 80 हजार से अधिक हो गई है। यह संख्‍या इस समय इलाज करा रहे रोगियों की तुलना में दोगुने से अधिक है।
आज स्‍वस्‍थ होने की दर बढकर 68 दशमलव आठ-सात प्रतिशत हो गई। स्‍वास्‍थ्‍य मंत्रालय ने कहा है कि लोगों के महामारी से बडी संख्‍या में ठीक होने का कारण केंद्र और राज्‍य सरकारों द्वारा मिलकर विभिन्‍न उपायों पर अमल सुनिश्चित किया जाना है। इन प्रयासों के परिणामस्‍वरूप देश में कोरोना महामारी के इलाज के लिए अस्‍पतालों और अन्‍य सुविधाओं में व्‍यापक वृद्धि हुई है। आज केस फेटैलिटी रेट भी बढ़कर 2 दशमलव शून्‍य-एक प्रतिशत हो गया।
