राष्ट्रीय खेलों की तर्ज पर पहले राष्ट्रीय पैरा खेल इस साल जून जुलाई में खेलो इंडिया योजना के तहत आयोजित किये जायेंगे। खेल मंत्रालय द्वारा जारी तकनीकी हैंडबुक के अनुसार ये खेल 28 जून से सात जुलाई तक आयोजित किये जायेंगे। 
 भारतीय पैरालम्पिक समिति खेलों का आयोजन करेगी और इसका पूरा खर्च खेल मंत्रालय उठायेगा। खेल दस विधाओं में 16 से 40 आयुवर्ग में आयोजित किये जायेंगे जिसमें पैरा एथलेटिक्स, बैडमिंटन, शतरंज, नेत्रहीन जूडो, पैरा पावरलिफ्टिंग, निशानेबाजी पैरा खेल, पैरा तैराकी, टेबल टेनिस, व्हीलचेयर बास्केटबाल और व्हीलचेयर तलवारबाजी शामिल है ।
इसमें कुल 416 पदक दाव पर होंगे जिनमें 220 पुरूषों, 180 महिलाओं और 16 मिश्रित वर्ग में होंगे । कुल प्रतियोगी 2192 ( 1311 पुरूष, 837 महिला और 44 मिश्रित ) होंगे। पीसीआई के उपाध्यक्ष गुरशरण सिंह ने कहा कि खेल दो साल में एक बार होंगे और पहले खेल जकार्ता में अक्तूबर में होने वाले पैरा एशियाई खेलों के लिये क्वालीफायर रहेंगे ।
उन्होंने कहा ,‘‘ यह बेहतरीन फैसला है कि इस साल पहले पैरा राष्ट्रीय खेलों का आयोजन किया जा रहा है । इससे साबित होता है कि पैरा एथलीटों को भी पूरी तवज्जो दी जा रही है ।’’ स्पर्धायें चार स्थानों कांतिरावा स्टेडियम, साइ सेंटर बेंगलूरू, कर्नाटक बैडमिंटन संघ स्टेडियम , कांतिरावा इंडोर स्टेडियम पर आयोजित की जायेंगी । 
