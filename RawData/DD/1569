देश में कोविड-19 रोगियों के ठीक होने की दर निरंतर बढ़ रही है और 48 दशमलव एक-नौ प्रतिशत हो गई है। स्‍वास्‍थ्‍य मंत्रालय के अधिकारी ने बताया कि पिछले 24 घंटे के दौरान चार हजार 835 रोगी ठीक हुए। अब तक लगभग 92 हजार रोगी ठीक हो चुके हैं। इस समय देश में 93 हजार 322 रोगियों का इलाज चल रहा है। 
अधिकारी ने बताया कि सरकार कोविड-19 से बचाव, नियंत्रण और प्रबन्‍धन के लिए राज्‍यों और केन्‍द्रशासित प्रदेशों के साथ अनेक कदम उठा रही है। एक तरफ रोगियों के ठीक होने की दर बढ़ रही है तो दूसरी तरफ इस महामारी से अब कम लोग दम तोड़ रहे हैं। निरंतर निगरानी पर ध्‍यान देने, समय से संक्रमित लोगों की पहचान और क्लीनिकल प्रबन्‍धन के कारण मृत्‍युदर को अपेक्षाकृत कम रखने में मदद मिली। भारत में कोविड-19 से मृत्‍यु की दर दो दशमलव आठ-तीन प्रतिशत है, जबकि विश्‍व का औसत छह दशमलव एक नौ प्रतिशत है। दुनियाभर मे कोरोना वायरस से तीन लाख 67 हजार से अधिक लोगों की मृत्‍यु हो चुकी है।
