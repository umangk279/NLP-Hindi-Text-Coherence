बांग्लादेश क्रिकेट टीम ने आयरलैंड में आयोजित त्रिकोणीय सीरीज जीतकर इतिहास रच दिया है. बांग्लादेश ने विश्व कप से पहले आयोजित सीरीज के खिताबी मुकाबले में वेस्टइंडीज़ को 5 विकेट से मात दी. 
बांग्लादेश की किसी टूर्नामेंट के फ़ाइनल मुकाबले में यह पहली जीत है. वेस्टइंडीज ने पहले बल्लेबाजी करते हुए शाई होप के 74 और सुनील अंबरीश के 69 रन की बदौलत 24 ओवर में 1 विकेट के नुकसान पर 152 रन बनाए. इसके बाद बारिश के कारण डकवर्थ लुइस नियम का इस्तेमाल किया गया और बांग्लादेश को जीत के लिए 210 रन का लक्ष्य हासिल हुआ था. जिसे उसने सौम्य सरकार के 66 और मोसद्दिक हुसैन के 52 रन की धमाकेदार पारी की बदौलत 7 गेंद रहते हासिल कर लिया.
