प्रधानमंत्री नरेंद्र मोदी ने शनिवार को गणतंत्र दिवस परेड में हिस्सा लेने वाले एनसीसी के कैडेट्स, एनएसएस के स्वयंसेवकों, आदिवासी मेहमानों और झांकियों की प्रस्तुतियों में हिस्सा लेने वाले कलाकारों से मुलाक़ात की. इस अवसर पर प्रधानमंत्री ने उपस्थित युवाओं से समाज में परिवर्तन लाने का आह्वान किया. 
लोगों के साथ जल्दी घुल-मिल जाने की आदत प्रधानमंत्री नरेंद्र मोदी के व्यक्तित्व की सबसे बड़ी खासियत है. शनिवार की शाम को भी कुछ ऐसे ही पल देखने को मिले जब प्रधानमंत्री नरेंद्र मोदी गणतंत्र दिवस परेड में हिस्सा लेने वाले एनसीसी के कैडट्स, एनएसएस के स्वयंसेवकों, आदिवासी मेहमानों और झांकियों की प्रस्तुतियों में हिस्सा लेने वाले कलाकारों से मिले. प्रधानमंत्री नरेंद्र मोदी ने इस मौके पर उन्हें अपनेपन का अहसास कराया.
प्रधानमंत्री नरेंद्र मोदी ने इस मौके पर गणतंत्र दिवस समारोह में 10 आसियान देशों के नेताओं के हिस्सा लेने के कार्यक्रम को उल्लेखनीय बताया. उन्होंने कहा कि आने वाली सदी एशिया की है और ऐसे में दस देशों के नेताओं का एक साथ मंच पर आने का असर आने वाले समय में देखने को मिलेगा.
प्रधानमंत्री ने इस मौके पर एनसीसी के कैडट्स को देश के प्रति अपनी जिम्मेदारियों का अहसास कराया. उन्होंने उनसे देश भर में चल रहे स्वच्छता मिशन और पल्स पोलियो अभियान से जुड़ने की अपील की. प्रधानमंत्री नरेंद्र मोदी ने एनसीसी कैडट्स से देश की विरासत पर गर्व करने को कहा. उन्होंने विविधता से भरे देश में एकता को अपनाने पर बल दिया.
प्रधानमंत्री नरेंद्र मोदी ने युवाओं से समाज में परिवर्तन लाने का आह्वान किया. उन्होंने कहा कि युवाओं की जिम्मेदारी बनती है कि पहले से चली आ रही बुराइयों को दूर करने में वो अहम किरदार निभाएं.
प्रधानमंत्री से मिलकर विभिन्न कलाकार और एनसीसी कैडेट मंत्रमुग्ध दिखे. उन्होंने इस मौके को अपने जीवन का कभी न भूलने वाला पल बताया.
प्रधानमंत्री नरेंद्र मोदी ने इस मौके पर परेड में हिस्सा लेने वाले सैनिकों से भी मुलाकात की. उन्होंने झांकी में हिस्सा लेने वाले कलाकारों, एनएसएस और एनसीसी कैडट्स से भी मुलाकात की. इस मौके पर स्कूली बच्चों और कलाकारों द्वारा मनमोहक प्रस्तुतियां पेश की गईं.
