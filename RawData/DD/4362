शुरु हुआ संसद का शीतकालीन सत्र, राज्यसभा के 250 वें सत्र के मौके पर हुई विशेष बहस, सभापति ने दिया राज्यसभा को अपनी भूमिका के बारे  विचार करने का सुझाव, प्रधानमंत्री ने स्थायित्व और विविधता को बताया उच्च सदन की विशेषता, कहा राज्यसभा में दिखती है भारत की एकता की ताकत. 
राज्यसभा के ऐतिहासिक 250वें सत्र की सोमवार से शुरुआत हो गई...इस विशेष सत्र के  शुभारंभ के अवसर पर भारतीय राजनीति में राज्यसभा की भूमिका: 'सुधार की जरूरत' विषय पर विशेष चर्चा आयोजित की गई. राज्यसभा के सभापति एम वेंकैया  नायडू ने चर्चा की शुरुआत करते हुए कहा कि ऊपरी सदन ने पिछले 67 सालों में देश के सामाजिक-आर्थिक विकास में अहम रोल अदा किया है लेकिन अभी भी कई सुधारों की दरकार है. सभापति ने इस अवसर पर 10 सुधार के बिंदु सुझाए. प्रधानमंत्री ने इस ऐतिहासिक अवसर पर उपस्थित सांसदों को बधाई देते हुए सदन को संबोधित किया और उन सभी सांसदों की सराहना की जिन्होने इन 67 सालों में उच्च सदन की कार्यवाही में अपना योगदान दिया. पीएम ने कहा की जहाँ निचला सदन ज़मीनी वास्तविकताओं से जुड़ा है, वहीं उच्च सदन दूरदृष्टि प्रस्तुत करता है.
उच्च सदन के विधायी सफ़र की बात करते हुए पीएम ने कहा की इसी सदन ने ट्रिपल तलाक़ पारित किया, सर्व-सम्मति से आर्थिक रूप से कमजोर वर्गों के लिए आरक्षण बिल भी पारित किया. जीएसटी पारित कर इस सदन ने देश को दिशा दिखाई. अनुच्छेद 370 और 35 ए से जुड़े विधेयक पारित कर इस सदन ने देश की एकता को मज़बूत किया.
प्रधानमंत्री ने कहा की राष्ट्रीय दृष्टिकोण और क्षेत्रीय हित में संतुलन लोकतंत्र की मज़बूती के लिए ज़रूरी है और राज्यसभा इसमे अहम रोल अदा करता है. पीएम ने कहा की राज्यों के संघ के तौर पर राज्यसभा सहयोगात्मक संघवाद को बढ़ावा देने में भी अहम योगदान देता है. इस ऐतिहासिक सत्र में प्रधानमंत्री ने विशेष तौर पर एनसीपी और बीजेडी की सराहना की जिन्होने विभिन्न मुद्दों पर विरोध जताया लेकिन वेल में ना जाने के नियम का ईमानदारी से पालन किया.  
पूर्व प्रधानमंत्री मनमोहन सिंह ने इस अवसर पर  सही संतुलन बनाए रखने की राज्यसभा की भूमिका पर जोर दिया। चर्चा के दौरान अन्य दलों के कई नेताओं ने अपने विचार सामने रखे और सुधारों को लेकर भी अपने सुझाव दिए. संसद के शीतकालीन सत्र के पहले दिन की शुरुआत दिवंगत सांसदों अरुण जेटली, जगन्नाथ मिश्रा और गुरुदास दासगुप्ता को विनम्र श्रद्धांजलि के साथ हुई। उनके सम्मान में सदन को लंच तक स्थगित कर दिया गया. 
सत्र के पहले दिन लोकसभा में विपक्ष ने तमाम मुद्दों पर हंगामा किया । इसमें किसानों और जम्मू कश्मीर का मुद्दा अहम रहा । हंगामे के बीच प्रश्नकाल पूरा हुआ साथ ही शून्यकाल में कई अहम मसलों को भी सांसदों ने उठाया। दोपहर बाद चिट फंड को रेगुलेट करने से जुड़ा चिट फंड संशोधन विधेयक भी लोकसभा में विचार के लिए पेश किया गया। विधेयक से चिटफंड में न केवल पारदर्शिता बढेगी बल्कि जमा राशि की सुरक्षा बढेगी । इस बिल में लोगों की ओर से जमा की गयी रकम की अधिकतम सीमा को एक लाख रुपये से संशोधित कर तीन लाख रुपये करने का प्रावधान किया गया है। वहीं, फर्मों के लिए चिट फंड की अधिकतम सीमा 6 लाख से 18 लाख रुपये  करने की बात कही गई है। 
इससे पहले सुबह निचले सदन में कार्यवाही शुरु होते ही चार नए सदस्यों ने शपथ ली। हाल ही में दिवंगत हुये अरुण जेटली और सुषमा स्वराज सहित पूर्व सांसदों को सदन की तरफ से श्रद्धांजलि दी गई। कामकाज के साथ पहले दिन के आगाज़ से सदन की कार्यवाही सुचारु तरीके से चलने की उम्मीद बढ़ी है। सरकार ने सत्र में 27 नए विधेयकों के साथ 47 विषयों को अपने विधायी एजेंडे में रखा है ।
