पहले चरण के बाद दूसरे चरण के झारखंड के चुनाव के प्रचार रफ्तार पकड  चुका है...प्रधानमंत्री नरेंद्र मोदी ने आज खूंटी तथा जमशेदपुर में दो चुनावी सभाओं को संबोधित किया। तो वहीं कांग्रेस, जेएमएम और झारखंड विकास मोर्चा  के नेता भी रैली करके लोगों से समर्थन की अपील कर रहे हैं। 
झारखंड में सात दिसंबर को होने वाले दूसरे चरण के मतदान से पहले तमाम राजनीतिक दलों ने प्रचार का काम और तेज कर दिया है। प्रधानमंत्री नरेंद्र मोदी मंगलवार को झारखंड पहुंचे और  खूंटी तथा जमशेदपुर में दो चुनावी सभाओं को संबोधित किया। पीएम की पहली सभा खूंटी में थी जहां उन्होंने पार्टी के उम्मीदवारों के पक्ष में वोट मांगा और कहा झारखंड का विकास अगर कोई दल कर सकता है तो वो सिर्फ और सिर्फ भाजपा। पीएम ने कहा कि बीजेपी सरकार ने राज्य में नक्सलवाद की कमर तोड़ कर विकास का माहौल बनाया है। प्रधानमंत्री ने कहा कि झारखंड ये भली भांति जानता है कि कांग्रेस और JMM की राजनीति छल और स्वार्थ की राजनीति है जबकि बीजेपी कर्म और सेवा भाव से काम करती है।
प्रधानमंत्री की अगली रैली जमशेदपुर में थी जहां उन्होंने कहा कि देश की जनता ने उन्हें कठोर निर्णय लेने के लिए भेजा है और वो राजनीति के हिसाब किताब से नहीं  सिर्फ देशनीति से काम कर रहे हैं और इसलिए दशकों से लंबित मुद्दे हल हो रहे हैं। 
बाकी दलों की ओर से भी प्रचार का काम जोरशोर से चल रहा है। कांग्रेस, जेएमएम और झारखंड विकास मोर्चा  के नेता भी रैली करके लोगों से समर्थन की अपील कर रहे हैं।
झारखंड में पांच चरणों में कुल 81 सीटों के लिए चुनाव हो रहे हैं। जिसमें पहले चरण के लिए 13 सीटों पर मतदान 30 नवंबर को हुआ, दूसरे चरण में सात दिसंबर को 20 सीटों के लिए, तीसरे चरण के लिए 12 दिसंबर को, चौथे चरण के लिए 16 दिसंबर को और पांचवें एवं अंतिम चरण के लिए 20 दिसंबर को मतदान होगा। पांचों चरण की मतगणना एक साथ 23 दिसंबर को होगी।
