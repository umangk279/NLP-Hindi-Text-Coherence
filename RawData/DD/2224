देश में पिछले 24 घंटे में कोरोना वायरस के 1329 नए मामले सामने आए हैं और 44 लोगों की मौत हो गई है. स्वास्थ्य मंत्रालय ने इस बात की जानकारी दी. इसी के साथ भारत में कोरोना वायरस के मामले बढ़कर 18,985 हो गए हैं. इसमें 15,122 एक्टिव केस हैं. 3,260 मरीज ठीक हो चुके हैं और अब तक कुल 603 लोगों की मौत हुई है. 
स्वास्थ्य मंत्रालय के संयुक्त सचिव लव अग्रवाल ने कहा कि 705 मरीज सोमवार को ठीक हुए हैं. उन्होंने कहा कि अब रिकवरी रेट 17.48 फीसदी हो गया है. इसके साथ ही उन्होंने बताया कि चार जिलों में 28 दिनों में कोरोना वायरस का कोई केस सामने नहीं आया है. वहीं 61 जिले ऐसे हैं, जहां 14 दिनों में कोविड-19 का कोई केस सामने नहीं आया है. उन्होंने कहा कि कोरोना वायरस के खिलाफ हम अलग-अलग मोर्चे पर काम रहे हैं. इसमें से एक सोशल डिस्टेंसिंग भी है, जिसका हमें पालन करना चाहिए.
इसके अलावा आईसीएमआर के अधिकारी ने बताया कि सोमवार को 35 हजार से ज्यादा टेस्ट हुए हैं. अब तक चार लाख 49 हजार 810 टेस्ट हुए हैं. आईसीएमआर के अध्यक्ष आर गंगाखेडकर ने बताया कि सोमवार को कुल 35,852 सैंपल की जांच की गई, इसमें से 29,776 टेस्ट आईसीएमआर नेटवर्क के 201 लैब में की गई, बाकी बचे 6,076 टेस्ट 86 प्राइवेट लैब में किए गए.
उन्होंने बताया कि एक राज्य से रैपिड टेस्ट में शिकायत मिली है. रैपिड टेस्ट की खामी को दूर किया जाएगा. दो दिनों के लिए रैपिट टेस्ट नहीं होगे. जांच के बाद दिशा-निर्देश जारी किया जाएगा.
