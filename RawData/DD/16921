अफगानिस्तान ने पाकिस्तान की तरफ इशारा करते हुए कहा है कि किसी भी देश को आतंकवाद को अपनी नीति के तंत्र के रूप में इस्तेमाल नहीं करना चाहिए। 
 अफगानिस्तान ने एक बार फिर से आतंकवाद के मसले पर पाकिस्तान को कड़ी फटकार लगाई है। अफगानिस्तान ने पाकिस्तान की तरफ इशारा करते हुए कहा है कि किसी भी देश को आतंकवाद को अपनी नीति के तंत्र के रूप में इस्तेमाल नहीं करना चाहिए। अफगानिस्तान की कार्यकारिणी परिषद के प्रमुख अब्दुल्लाह अब्दुल्लाह इन दिनों भारत के दौरे पर है और नई दिल्ली में एक कार्यक्रम में शिरकत करते हुए उन्होंने यह बात कही।
अब्दुल्लाह अब्दुल्लाह ने इस्लामाबाद को फटकार लगाते हुए कहा कि अफगानिस्तान को पाकिस्तान के साथ संबंध बनाए रखने में कुछ गंभीर चुनौतियों का सामना करना पड़ रहा है। डॉ अब्दुल्ला ने दोहराया कि अफगानिस्तान इस क्षेत्र के सभी देशों के साथ मैत्रीपूर्ण संबंध चाहता है, लेकिन साथ ही उन्होने चेतावनी दी कि आतंकवादी समूह सभी के लिए एक खतरा हैं।
अब्दुल्लाह अब्दुल्लाह ने पाकिस्तान की तरफ इशारा करते हुए कहा कि किसी भी देश को विदेश मामलों में आतंकवाद को एक यंत्र के तौर पर इस्तेमाल नहीं करना चाहिये। अफगानिस्तान की स्थिति पर उन्होने कहा कि अफगानिस्तान में शांति लाने के लिये सरकार लगातार प्रयास कर रही है और सभी के साथ बातचीत के लिये सरकार ने दरवाजे बंद नहीं किये हैं । 
दिल्ली में विश्व मामलों की परिषद द्वारा रिजनल पीस बिल्डिंग विषय पर आयोजित परिचर्चा को संबोधित करते हुए विदेश सचिव एस.जयशंकर ने अफगानिस्तान के विकास के प्रति भारत की प्रतिबद्धता दोहराई।
ससे पहले गुरुवार को अफगानिस्तान के मुख्य कार्यकारी अधिकारी अब्दुल्ला अब्दुल्ला ने राष्ट्रपति, प्रधान मंत्री और विदेश मंत्री से मुलाकात की थी। राष्ट्रपति रामनाथ कोविन्द ने कहा कि भारत अफगानिस्तान को केवल रणनीतिक साझेदार ही नहीं मानता है, बल्कि अफगानिस्तान हमारे दिल के काफी करीब एक देश है। प्रधान मंत्री मोदी के साथ अब्दुल्ला अब्दुल्ला की बैठक के दौरान, दोनों देशों ने पुलिस प्रशिक्षण पर तकनीकी सहयोग के लिए समझौता ज्ञापन पर हस्ताक्षर किए । बैठक के दौरान, पीएम मोदी ने शांतिपूर्ण, एकजुट, समृद्ध, समावेशी और लोकतांत्रिक अफगानिस्तान के निर्माण के  प्रयासों को पूर्ण समर्थन देने के लिए भारत की प्रतिबद्धता दोहराई। 
