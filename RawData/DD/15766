भाजपा ने एक बार फिर गुजरात के अगले मुख्यमंत्री के लिए विजय रुपाणी पर अपना भरोसा जताया है. शुक्रवार को हुई विधायक दल की बैठक में विजय रुपाणी को नेता चुन लिया गया, वहीं नितिन पटेल को विधायक दल का उपनेता चुना गया है. नितिन पटेल एक बार फिर राज्य के डिप्टी सीएम के तौर पर अपनी कुर्सी संभालेंगे. 
गुजरात के नवनिर्वाचित बीजेपी विधायकों ने अगला मुख्यमंत्री चुनने के लिए शुक्रवार को गांधीनगर में गुजरात प्रदेश पार्टी मुख्यालय कमलम में जब बैठक शुरू की तो उनके साथ विचार विमर्श के लिए केंद्रीय पर्यवेक्षक वित्त मंत्री अरुण जेटली और पार्टी महासचिव सरोज पांडे भी मौजूद थे. दोनों नेताओं ने विधायकों की राय जानी और फिर गुजरात के नए सीएम के नाम का एलान कर दिया.
विजय रुपाणी राज्य के मुख्यमंत्री होंगे, तो नितिन पटेल उप मुख्यमंत्री बनेंगे. दरअसल विजय रुपाणी की अगुवाई में ही पार्टी ने विधानसभा का चुनाव लड़ा था और फिर से सरकार बनाने में सफलता हासिल की. यही वजह है कि पार्टी ने सीएम और डिप्टी सीएम दोनों को बरकरार रखा है. रुपाणी ने पार्टी का आभार जताते पार्टी के घोषणा-पत्र के मुताबिक काम करने का संकल्प जताया है और गुजरात को नई ऊंचाइयों पर ले जाने का संकल्प जताया है.
अभी नई सरकार के शपथ ग्रहण का दिन और समय तय नहीं है. हालांकि कहा जा रहा है कि नए मुख्यमंत्री का शपथ ग्रहण 25 दिसंबर को हो सकता है, क्योंकि इस दिन पूर्व प्रधानमंत्री अटल बिहारी वाजपेयी का जन्मदिन है. इससे पहले बुधवार को मुख्यमंत्री विजय रुपाणी और उनके मंत्रि परिषद के सदस्यों ने इस्तीफ़ा दिया. रुपाणी को नई सरकार के शपथ ग्रहण तक कार्यवाहक मुख्यमंत्री के रूप में कामकाज संभालने को कहा गया है.
राज्य की 182 सीटों में से बीजेपी के 99 विधायक जीते हैं. लुनावाडा विधानसभा क्षेत्र से चुनाव जीतने वाले निर्दलीय विधायक रतनसिंह राठौड़ ने बीजेपी को बिना शर्त समर्थन देने का ऐलान किया है. इस तरह राठौड़ के समर्थन से बीजेपी को 182 सदस्यीय विधानसभा में 100 विधायकों का समर्थन हासिल हो गया है. कांग्रेस गठबंधन को 77 और 5 सीटें अन्य को मिली हैं.
