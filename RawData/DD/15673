मेघालय में सत्तारुढ कांग्रेस को बड़ा झटका,पूर्व उपमुख्यमंत्री रोवेल लिंगदोह समेत पार्टी के पांच विधायकों का सदन से इस्तीफा, दो निर्दलीय समेत तीन और विधायकों ने भी दिया विधानसभा से इस्तीफा, सभी आठ विधायक अगले हफ्ते नेशनल पीपुल्स पार्टी में होंगे शामिल। 
मेघालय में सत्तारूढ़ कांग्रेस पार्टी के पांच विधायकों सहित आठ विधायकों ने राज्य विधानसभा से त्यागपत्र दे दिया है। विधानसभा चुनाव के कुछ महीनों पहले ही इस्तीफा देने वाले ये विधायक राष्ट्रीय जनतांत्रिक गठबंधन के घटक दल नेशनल पीपुल्स पार्टी में शामिल होंगे। इस्तीफा देने वालों में उप मुख्यमंत्री रॉवेल लिंगदोह शामिल हैं।
यूनाइटेड डेमोक्रेटिक पार्टी के रेमिंगटन पाइंग्रोप और दो निर्दलीय विधायकों ने भी इस्तीफा दिया है। इस्तीफा देने वाले पांचों कांग्रेसी विधायकों ने इससे पहले मुख्यमंत्री मुकुल संगमा और पार्टी नेतृत्व के खिलाफ बगावत की थी।
