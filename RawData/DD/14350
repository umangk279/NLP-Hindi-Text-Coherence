राज्यसभा सभापति वेंकैया नायडु ने भारत के प्रधान न्यायाधीश दीपक मिश्रा के विरूद्ध विपक्ष के महाभियोग नोटिस को किया खारिज। संविधान विशेषज्ञों के साथ व्यापक विचार विमर्श के बाद लिया फैसला। 
उपराष्ट्रपति और राज्य सभा के सभापति एम. वेंकैया नायडू ने देश के प्रधान न्यायाधीश दीपक मिश्रा पर महाभियोग के सात विपक्षी दलों के नोटिस को खारिज कर दिया है। संविधान विशेषज्ञों और जानकारों के साथ विस्तार से विचार-विमर्श करने के बाद उन्होंने ये फैसला लिया। कांग्रेस के नेतृत्व में सात विपक्षी दलों ने प्रधान न्यायाधीश के खिलाफ महाभियोग का नोटिस दिया था। उपराष्ट्रपति और राज्य सभा के सभापति वेंकैया नायडू ने लंबे विचार विमर्श के बाद मुख्य न्यायाधीश दीपक मिश्रा को हटाए जाने के लिए कांग्रेस के नेतृत्व वाले विपक्ष के  प्रस्ताव को खारिज कर दिया है । उपराष्ट्रपति ने अपने 10 पेज के आदेश में विपक्ष के तमाम आरोपों को निराधार बताते हुए प्रस्ताव को खारिज करने के 22 कारण बताए हैं । वेंकैया नायडू की ओर से जारी पत्र में कहा गया है कि विपक्ष का महाभियोग का प्रस्ताव सही नहीं है इसलिए वह चीफ जस्टिस को हटाए जाने के प्रस्ताव की इजाजत नहीं दे सकते हैं। 
उन्होंने कहा - प्रत्येक आरोप और इसके प्रत्येक आधार के सभी पहलुओं की विवेचना के लिए कानूनविदों और विशेषज्ञों से विस्तार से विचार विमर्श के बाद मैं इस नतीजे पर पहुंचा हूं कि यह प्रस्ताव स्वीकार किए जाने योग्य नहीं है। इसलिए मैं इस प्रस्ताव को स्वीकार करने से इंकार करता हूं ।  प्रस्ताव में लगाए गए आरोपों का गंभीरता और सावधानीपूर्वक विश्लेषण के आधार पर यह कहना गलत नहीं होगा कि ''हम व्यवस्था के किसी भी स्तंभ को विचार, शब्द या कार्यकलापों के द्वारा कमजोर करने की अनुमति नहीं दे सकते।'' 
प्रधान न्यायाधीश दीपक मिश्रा को 'पद से हटाने' के लिए दिए गए नोटिस को खारिज करने से पहले  सभापति ने तमाम  क़ानूनविदों से विस्तृत विचार-विमर्श भी किया । सभापति नायडू ने  नोटिस को नामंज़ूर करने के अपने फैसले की जानकारी राज्यसभा के महासचिव देश दीपक वर्मा को दी और उन्हें नोटिस देने वाले सदस्यों को उसे नामंज़ूर किए जाने की जानकरी से अवगत कराने को कहा ।  सभापति ने प्रस्ताव को खारिज करने के जो कारण गिनाए हैं उनपर गौर करें तो 
न्यायमूर्ति मिश्रा के खिलाफ लगाए गए आरोप पुख्ता नहीं हैं खुद नोटिस देने वाले भी इस बारे में निश्चित नही थे।   प्रधान न्यायाधीश के खिलाफ लगाए गए आरोपों में दुर्व्यवहार या अक्षमता को लेकर कोई भी विश्वसनीय और सत्यापन योग्य चीजें नहीं बताई गई हैं। किसी के महज विचारों के आधार पर हम संविधान के किसी स्तंभ को कमजोर नहीं होने दे सकते।  जो सवाल उठाये गये  वो बुनियादी तौर पर न्यायपालिका की आंतरिक प्रक्रियाओं से जुड़े हैं। ऐसे में इन पर आगे जांच की जरूरत नहीं है। जो सांसद यह प्रस्ताव लेकर आए, उन्होंने प्रेस में  बताकर संसदीय रिवाज और परंपरा का अनादर किया है। सभापति ने अपने जवाब में विपक्ष की ओर से लगाए गए पांचों आरोपों पर सिलसिलेवार जवाब दिए हैं । 
विपक्ष की ओर से पेश किये गये वित्तीय अनियमितता के आरोप के पर सभापति ने  कहा कि  ये महज शक और अनुमान पर आधारित है। जबकि संविधान के अनुच्छेद 124(4) के तहत न्यायाधीश को पद से हटाने लिये कदाचार को साबित करने वाले आधार पेश करना अनिवार्य शर्त है।   प्रधान न्यायाधीश द्वारा अपने प्रशासनिक अधिकारों का दुरुपयोग करने के आरोप पर सभापति ने कहा है कि  हाल ही में उच्चतम न्यायालय के पांच न्यायाधीशों की पीठ ने अपने फैसले में निर्धारित कर दिया है कि प्रधान न्यायाधीश ही मुकदमों के आवंटन संबंधी 'रोस्टर का प्रमुख' है। ऐसे में अधिकारों के दुरुपयोग का आरोप भी स्वीकार्य नहीं है। कानून के जानकारों ने भी सभापति के फैसले को सही बताते हुए विपक्ष के प्रस्ताव को गलत बताया है ।
सभापति नायडू ने प्रस्ताव को खारिज करने के साथ ही विपक्ष को इस तरह के आरोप लगाने से बचने की नसीहत देते हुए कहा कि  इस तरह का फैसला लेने से पहले विपक्ष को इसपर बारीकी से सोचना चाहिए था क्योंकि इस तरह के प्रस्ताव से आम लोगों का न्यायपालिका में भरोसा घटता है। उन्होंने कहा- ''लोकतांत्रिक व्यवस्था के संरक्षक होने के नाते इसे वर्तमान और भविष्य में मजबूत बनाना तथा संविधान निर्माताओं द्वारा सौंपी गयी इसकी समृद्ध एवं भव्य इमारत की नींव को कमजोर नहीं होने देना हम सबकी यह सामूहिक जिम्मेदारी है।''
गौरतलब है कि है कि कांग्रेस सहित सात दलों ने न्यायमूर्ति मिश्रा को पद से हटाने  के लिए शुक्रवार को उपराष्ट्रपति नायडू को नोटिस दिया था. । लेकिन सभापति ने जिस तरह से विपक्ष को तथ्यों के आधार पर आईना दिखाया है उससे साबित होता है ये केवल एक सियासी दांव भर था ।
