इंग्लैंड और ऑस्ट्रेलिया के बीच खेली जाने वाली प्रतिष्ठित एशेज़ सीरीज़ का पहला टेस्ट कल से बर्मिंघम में खेला जाएगा। हाल ही में विश्व कप अपने नाम करने वाली इंग्लैंड की टीम को इस बार सीरीज़ जीतने का दावेदार माना जा रहा है।  एशेज़ के पहले टेस्ट के साथ ही आईसीसी की विश्व टेस्ट चैम्पियनशिप की भी शुरुआत हो जाएगी। 
अंतरराष्ट्रीय क्रिकेट इतिहास की सबसे प्रसिद्द प्रतिद्वंदिता का नया अध्याय शुरु होने जा रहा है। एक अगस्त से इंग्लैंड और ऑस्ट्रेलिया क्रिकेट टीम एशेज़ सीरीज़ के पहले टेस्ट में बर्मिंघम में आमने-सामने होंगीं। इस टेस्ट के साथ आईसीसी का नया ड्रीम प्रोजेक्ट यानि वर्ल्ड टेस्ट चैम्पियनशिप भी शुरु हो जाएगी। 
फिलहाल एशेज़ अर्न ऑस्ट्रेलिया के पास है। उन्होंने अपने घर में पिछली एशेज़ सीरीज़ में इंग्लैंड को 4-0 से हराया था। क्रिकेट की ये सबसे रोमांचक ट्रॉफी ऑस्ट्रेलिया 33 बार जीत चुकी है जबकि इंग्लैंड ने 32 बार ये ट्रॉफी अपने नाम की है। 
एशेज़ सीरीज़ कुल 70 बार खेली जा चुकी है। इसमें कुल 346 टेस्ट खेले गए हैं जिसमें ऑस्ट्रेलिया ने 144 और इंग्लैंड ने 108 मैच जीते हैँ। 94 टेस्ट ड्रॉ रहे हैँ। 
हाल ही में विश्व कप जीतने वाली इंग्लैंड की टीम को इस बार एशेज़ जीतने का प्रबल दावेदार माना जा रहा है।  विश्व कप के सेमीफ़ाइनल में इंग्लैंड ने ऑस्ट्रेलिया को मात दी थी और ऑस्ट्रेलिया उस हार का बदला लेने के लिए तैयार है।
