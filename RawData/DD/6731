विश्वकप में भारत ने पाकिस्तान को एक बार फिर मात देने में कामयाबी पाई। भारत ने रोहित शर्मा के शानदार शतक की बदौलत जीत के लिए 337 रन का लक्ष्य रखा। पाकिस्तान की बल्लेबाज़ी के दौरान बारिश ने मैच में खलल डाला और उसके बाद मैच को 40 ओवर का कर दिया गया औऱ टार्गेंट 302 रन। भारतीय टीम ने इस मुकाबले को 89 रन से जीत लिया। 
मैनचेस्टर में खेले गए विश्वकप के महामुकाबले में पाकिस्तान ने टॉस जीतकर पहले गेंदबाजी करने का निर्णय लिया लेकिन कप्तान सरफराज़ का ये फैसला उनकी उम्मीदों के विपरीत निकला और धवन की अनुपस्थिती में सलामी बल्लेबाज के रूप में उतरे केएल राहुल के साथ मिलकर रोहित शर्मा ने टीम को अच्छी शुरुआत दी। इसी बीच दोनों सलामी बल्लेबाजों ने अपने अर्धशतक पुरा किया,  रोहित ने 34 गेंद पर अपना अर्धशतक पूरा किया। के एल राहुल भी अपना अर्धशतक पूरा करने में कामयाब रहे लेकिन 57 रनों की पारी खेल कर वो वहाब रियाज़ की गेंद पर बाबर आज़म द्वारा लपके गए।
रोहित का बल्ला चलता रहा और वो 85 गेंदों पर अपना शतक पूरा करने में कामयाब रहे। रोहित शर्मा 140 रन बनाकर हसन अली की गेंद पर वहाब रियाज़ द्वारा कैच किए गए।  इसके बाद विराट कोहली भी अपना अर्धशतक पूरा करने में सफल रहे। तेज़ी से रन बनाने के चक्कर में हार्दिक पांड्या 26 रन बनाकर आउट हो गए। इसके बाद स्कोर को तेज़ी देने आए महेन्द्र सिंह धोनी कुछ खास नहीं कर पाए और महज़ 1 रन बना कर आमिर के गेंद का शिकार बने। बारिश के कारण थोडी देर के लिए मैच रुका। खेल शुरु होने के बाद विराट कोहली 77 रन बनाकर आउट हो गए। भारत ने निर्धारित 50 ओवर में 5 विकेट के नुकसान पर 336 रन बनाए। भारतीय टीम द्वारा दिए गए 337 रनों के लक्ष्य का पिछा करते हुए पाकिस्तान को पहला झटका इमाम उल हक के रूप में लगा। उन्हें 7 रन पर विजय शंकर ने एलबीडबल्यू किया। 
वहीं भारत के लिए भी एक निराशाजनक खबर आई। हैमस्ट्रिंग में खिंचाव के कारण भुवनेश्वर कुमार इस मैच में गेंदबाज़ी नहीं कर पाएंगे। फखर ज़मां अपना अर्धशतक पूरा करने में कामयाब रहे। फखर और बाबर आज़म के बीच शतकीय साझेदारी को कुलदीप यादव ने तोड़ा।  कुलदीप ने बाबर आज़म को 48 रन पर बोल्ड किया। अपने अगले ही ओवर में कुलदीप यादव ने फखर ज़मां को 62 रन पर चहल के हाथों कैच कराकर पवेलियन की राह दिखाई।
मोहम्मद हफीज़ 9 रन बनाकर हार्दिक पांड्या की गेंद पर विजय शंकर द्वारा कैच किए गए। अगली ही गेंद पर हार्दिक ने शोएब मलिक को शुन्य पर बोल्ड कर पाकिस्तान की मुश्किलें और बढा दीं। पाकिस्तानी कप्तान सरफराज़ अहमद को 12 रन पर विजय शंकर ने बोल्ड किया। । पाकिस्तान का स्कोर जब 6 विकेट के नुकसान के 166 रन था तो मैच बारिश के कारण एक बार फिर से रुक गया। मैच दोबारा शुरु हुआ तो उसे डकवर्थ लुईस नियम के हिसाब से 40 ओवर का कर दिया गया और लक्ष्य 302 रन हो गया लेकिन पाकिस्तान की टीम 6 विकेट पर 212 रन ही बना पाई।
रोहित शर्मा को मैन ऑफ द मैच चुना गया। भारत की विश्वकप मुकाबलों में पाकिस्तान पर ये लगातार 7वीं जीत है।
