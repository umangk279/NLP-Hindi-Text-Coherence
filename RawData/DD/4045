लोकसभा ने 126 वें संविधान संशोधन विधेयक को दी मंजूरी, लोकसभा और विधानसभाओं में अगले दस साल के लिए बढ़ा एससी-एसटी आरक्षण, संसद ने आयुध संशोधन विधेयक को दी हरी झंडी, अवैध हथियार बनाने पर आजीवन कारावास तक की हो सकती है सजा. 
संसद के दोनो सदनों में मंगलवार को भी जमकर कामकाज हुआ। शून्यकाल में जंहा कई मुद्दों पर सदस्यों ने दोनो सदनों में उठाया वंही तमाम अहम सवालों के जबाव प्रश्नकाल के दौरान दिये गये। निचले सदन में चर्चा के बाद लोकसभा और विधानसभाओं में एससी-एसटी आरक्षण को अगले दस साल तक बढ़ाने से जुड़ा 126वां संविधान संशोधन बिल पारित किया गया। वर्तमान आरक्षण 25 जनवरी 2020 को खत्म हो रहा है। ऐसे में 126वें संविधान संशोधन के जरिये इसे 10 साल के लिये और बढा़ने का प्रस्ताव है। 
उधर आर्म्स अमेंडमेंट बिल उच्च सदन में चर्चा के बाद पारित किया गया। (इन)इस बिल में एक लाइसेंस पर केवल दो हथियार रखने का प्रावधान है। जबकि वर्तमान में कोई भी व्यक्ति अधिकतम तीन हथियार रख सकता है।बिल में अवैध हथियार बनाने वालों को आजीवन कारावास की सजा का प्रावधान किया गया है।हर्ष फायरिंग करने वालों को जेल भेजने का भी प्रावधान इस बिल में रखा गया है।
बिल के पारित होने से पहले राज्यसभा में वाणिज्य मंत्री पीयूष गोयल ने  क्षेत्रीय व्यापक आर्थिक भागीदारी (आरसीईपी) पर कहा है कि ये समझौता देश के व्यापारिक हितों के खिलाफ था इसलिए मोदी सरकार ने इससे अलग होने का फैसला किया। उन्होंने कहा कि देश के व्यापार घाटे की चिंता को देखते हुए इस समझौते को आगे नहीं बढ़ाया गया है। पीयूष गोयल ने बताया कि भारत ने कुछ देशों के लिए अपने बाज़ार को खोला लेकिन देखने में आया कि इससे  देश को फायदा की जगह व्यापारिक घाटा हो रहा था। 
वाणिज्य मंत्री पीयूष गोयल ने  इस मुद्दे पर पूर्व की यूपीए सरकार को भी घेरा। उन्होंने कहा कि इस समझौते में घुसने की कोई जरूरत नहीं थीलेकिन शायद उस समय की सरकार पर कोई दबाव रहा हो इसलिए वो इसमें शामिल होने का फैसला किया। पीयूष गोयल ने कहा कि अगर उस समय की सरकार इतनी साहसी होती तो आज ये सब झेलना ही नहीं पड़ता.
गौरतलब है कि संसद के मौजूदा सत्र के आखिरी हफ्ते में सरकार का पूरा ध्यान विधायी कामकाज को तेजी से आगे बढ़ाने पर है। लोकसभा से पारित हो चुके नागरिकता संशोधन बिल को सरकार बुधवार को राज्यसभा में पेश करने जा रही है।
