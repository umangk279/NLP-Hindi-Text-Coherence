गोल्ड कोस्ट कॉमनवेल्थ गेम्स के तीसरे दिन भारत की झोली को एक बार फिर स्वर्ण से भरने में कामयाबी दिलाई वेटलिफ्टिंग ने. वेटलिफ्टर सतीश शिवलिंगम और वेंकट राहुल रगाला ने अपने-अपने भार वर्ग में सोने के तमगे जीतने में कामयाबी हासिल की. 
उम्मीदों के भार पर मीराबाई चानू और संजीता चानू के बाद सतीश शिवलिंगम और वेंकट राहुल रगाला ने बाजी मारी. राष्ट्रमंडल खेलों के तीसरे दिन गोल्ड कोस्ट से डबल गोल्ड की धूम ने हर हिंदुस्तानी को गर्व से भर दिया. तीसरे दिन फक्र महसूस करने के इस मौके की शुरुआत सतीश शिवलिंगम ने किया. जिन्होंने 77 किलो भार वर्ग में कुल 317 किलोग्राम भार उठाकर स्वर्ण पदक जीतने में कामयाबी पाई. सतीश ने स्नैच में 144 तो वहीं क्लीन एंड जर्क में 173 किलो भार उठाकर इंग्लैंड के अपने प्रतिद्वंद्वी ओलिवर को पछाड़ दिया.
सतीश के तीसरे स्वर्ण के तोहफे के बाद मौका चौथे गोल्ड को अपना बनाने का था जिसे पूरा किया वेंकट राहुल रगाला ने 85 किलो भार वर्ग में कुल 338 किलोग्राम का भार उठाकर स्वर्ण पदक अपने नाम किया. वेंकट ने स्नैच में 151 तो क्लीन एंड जर्क में कुल 187 किलोग्राम का भार उठाकर सफलता अपने नाम की.
वेंकट राहुल ने समोआ के भारोत्तोलक डॉन ओपेलौज को पछाड़कर गोल्ड मेडल अपने नाम किया. वेटलिफ्टिंग ने तो गोल्ड कोस्ट में भारतीय मिशन को सफलता की राह दिखा दी लेकिन अब बारी बाकी स्पर्धाओं में भी अव्वल आने की रहेगी ताकि देश राष्ट्रमंडल खेल में अपने पिछले सभी रिकॉर्ड तोड़कर एक नए कलेवर के रूप में सामने आए.
