लोक सभा चुनाव के तीसरे चरण का मतदान खत्म हो चुका है सभी पार्टियां चौथे चरण के चुनाव को लेकर काफी उत्साहित हैं जिसकी तैयारियां भी जोरों से चल रही हैं। चौथे चरण के चुनाव से पहले कई नये महारथी चुनाव मैदान में अपना हाथ आजमाने को तैयार हो चुके है जिनमें खेल और मनोरंजन के उम्मीदवार भी शामिल हैं। 
तीसरे चरण का मतदान खत्म होने के साथ ही राजनैतिक दल बाकी बचे चरणों के चुनाव पर फोकस कर रहे हैं। भाजपा की ओर से कल पार्टी अध्यक्ष अमित शाह ने मध्यप्रदेश के खजुराहो में पार्टी उम्मीदवारों के पक्ष में वोट मांगे। बीजेपी अध्यक्ष ने राष्ट्रीय सुरक्षा, आतंकवाद जैसे मसलों पर विपक्ष को घेरा तो साथ ही कमलनाथ सरकार को भी निशाने  पर लिया। यूपी के मुख्यमंत्री योगी आदित्यनाथ ने बुंदेलखंड के ललितपुर में जनसभा को संबोधित किया । योगी ने बीजेपी सरकार की योजनाओं को गिनाते हुए कहा कि मोदी सरकार ने बुंदेलखंड के विकास के लिए बहुत काम किया है।
चुनाव प्रचार के बीच ही बॉलीवुड अभिनेता सनी देओल बीजेपी में शामिल हो गए हैं। सनी देओल रक्षामंत्री निर्मला सीतारमण और रेल मंत्री पीयूष गोयल की उपस्थिति में मंगलवार को दिल्ली स्थित बीजेपी मुख्यालय पर पार्टी में शामिल हो गए। कल ही दिल्ली में नामांकन का अंतिम दिन था। आखिरी दिन नई दिल्ली सीट से बीजेपी उम्मीदवार मीनाक्षी लेखी और उत्तर पश्चिम दिल्ली से गायक हंस राज हंस ने पर्चा भरा । वहीं गौतम गंभीर ने पूर्वी दिल्ली सीट से पर्चा भरा।
कांग्रेस की ओर से प्रचार की कमान सम्भाली है पार्टी अध्यक्ष राहुल गांधी ने... राहुल गांधी ने मध्य प्रदेश और राजस्थान में जमकर प्रचार किया। राहुल ने मध्य प्रदेश के शहडोल और जबलपुर के अलावा राजस्थान के डूंगूरपुर में चुनावी जनसभा को संबोधित किया। डूंगरपुर की रैली में राहुल गांधी ने आश्वासन दिया कि अगर 2019 में कांग्रेस की सरकार बनती है तो किसानों को इस स्थिति से नहीं जूझना पड़ेगा।
वहीं पार्टी की महासचिव प्रियंका गांधी वाड्रा कल रायबरेली जिला अस्पताल पहुंचीं जहाँ उन्होंने चिकित्सीय सुविधाओं का जायजा लिया और साथ ही भर्ती कार्यकर्ताओं का हाल चाल लिया। रविवार की देर शाम भुएमऊ गेस्ट हाउस में आए कुछ काँग्रेस कार्यकर्ता कार दुर्घटना में जख्मी हो गए थे।
इस बीच दिल्ली की उत्तर पूर्वी लोकसभा सीट से कांग्रेस उम्मीदवार शीला दीक्षित ने कल अपना नामांकन दाखिल किया। दिल्ली कांग्रेस के पूर्व अध्यक्ष अजय माकन ने भी नई दिल्ली लोकसभा सीट ने नामांकन दाखिल किया। कांग्रेस नेता अरविंदर सिंह लवली ने पूर्वी दिल्ली से तो मशहूर बॉक्सर विजेंदर सिंह ने भी कांग्रेस की तरफ से दक्षिणी दिल्ली से पर्चा भरा।
हरियाणा के पूर्व मुख्यमंत्री भूपिंदर सिंह हुडा ने सोनीपत से नामांकन दाखिल किया। तो  हिमचल प्रदेश की शिमला सीट से पार्टी के उम्मीदवार कर्नल धनीराम शांडिल ने पर्चा भरा।
 
 
