लखनऊ के तीन दिवसीय दौरे के आखिरी दिन सोमवार को बीजेपी के राष्ट्रीय अध्यक्ष अमित शाह ने प्रेस कॉन्फ्रेंस की और इस दौरान बिहार में जेडीयू के साथ सरकार बनाने से लेकर पनामागेट मामले के सवालों पर जवाब दिए। अमित शाह ने कहा कि 2019 में इससे भी बड़े बहुमत के साथ सत्ता में वापसी करेंगे। 
 भाजपा की कार्य विस्तार योजना के तहत मिशन 2019 के लिए तीन दिन के लखनऊ दौरे के अंतिम चरण में भाजपा के राष्ट्रीय अध्यक्ष अमित शाह ने लखनऊ में मीडिया से बात करते हुए भ्रष्टाचार के मुद्दे पर विपक्ष को घेरा। भाजपा अध्यक्ष अमित शाह ने कहा कि पिछली यूपीए सरकार घोटालों से भरी थी। यूपीए की 10 साल की सरकार में 12 लाख करोड़ के घोटाले हुए, जबकि मोदी सरकार काम करने वाली सरकार है, विपक्ष भ्रष्टाचार का एक भी आरोप भाजपा सरकार पर नहीं लगा पाया है।
