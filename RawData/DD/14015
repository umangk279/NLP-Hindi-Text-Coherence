प्रधानमंत्री नरेंद्र मोदी ने शनिवार को श्रीनगर में शेर-ए-कश्‍मीर इंटरनेशनल कॉन्फ्रेंस सेंटर में 330 मेगावाट क्षमता के किशनगंगा पनबिजली घर को राष्‍ट्र को समर्पित किया. यह परियोजना राज्य के बिजली के संकट को खत्म कर देगी. 
प्रधानमंत्री ने श्रीनगर रिंग रोड का शिलान्यास भी किया. 42 किलोमीटर की इस सड़क पर 1,200 करोड़ रुपये से ज्यादा खर्च किए जाएंगे. ये रिंग रोड श्रीनगर शहर के भीतरी इलाकों में जाम की समस्या को काफी हद तक कम करने का काम करेगी.
प्रधानमंत्री नरेंद्र मोदी ने अपने संबोधन में जम्मू-कश्मीर के पूर्ण विकास की रूपरेखा पेश की. उन्होंने कहा कि राज्य में चलाई जा रही तमाम परियोजनाओं से लाखों युवाओं को रोजगार मिलेगा.
प्रधानमंत्री ने जम्मू-कश्मीर के विकास को देश के विकास के लिए सबसे अहम बताया. उन्होंने राज्य में पर्यटन के ईको-सिस्टम को सुधारने पर जोर दिया, ताकि बड़ी संख्या में रोजगार पैदा हो सके. उन्होंने रमज़ान के पवित्र महीने में मोहम्मद पैगम्बर के शांति और प्रेम के संदेश को आपसी भाईचारे के लिए जरूरी बताया.
प्रधानमंत्री नरेंद्र मोदी का यह आह्वान 125 करोड़ भारतीयों को जम्मू-कश्मीर से जोड़ने का एक भावनात्मक संदेश है. कश्मीर को सौगात दने की प्रधानमंत्री की भावना उनकी नीति और नीयत में भी है और यह इसका ही परिणाम है कि राज्य में अब बदलाव की बयार बहने लगी है.
देश के विकास की रीढ़ युवा यदि ठान ले तो उसके लिए कोई भी काम नामुमकिन नहीं है. प्रधानमंत्री ने भी मंच से युवाओं से मुख्यधारा में लौटने की अपील की. उन्होंने कहा कि राज्य को अब अस्थिरता के इस माहौल से बाहर निकलना ही होगा.
