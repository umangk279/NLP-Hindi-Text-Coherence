सुरक्षाबलों की तत्परता के चलते कुपवाड़ा में पाकिस्तान की खूंखार बॉर्डर एक्शन टीम (बैट) की एक टुकड़ी और उनके साथ आतंकियों को भारतीय सेना ने मार भगाया है। बैट ने सेना की चौकी पर हमला करने की कोशिश की थी। भारतीय जवानों ने आतंकियों और बैट की टीम पर जवाबी हमला कर दिया, जिससे सीमा के अंदर दाखिल होने की कोशिश कर रहे बैट और आंतकियों को पीछे लौटना पड़ गया। 
 दुनिया के हर मंच पर बेनकाब हो रहा पाकिस्तान अपनी हरकतों से बाज़ नहीं आ रहा है। पाकिसतान की ओर से जम्मू-कश्मीर में एक बार फिर से घुसपैठ की कोशिश की गई है, जिसे हमारे जवानों ने नाकाम कर दिया है। जम्मू और कश्मीर के कुपवाड़ा स्थित केरन सेक्टर में पाकिस्तानी बॉर्डर ऐक्शन टीम के करीब 7-8 घुसपैठियों ने मंगलवार दोपहर घुसपैठ की कोशिश की। जवाब में भारतीय सुरक्षा बलों की मुस्तैदी के चलते उन्हें पीछे हटना पड़ा। भारत की ओर से जवाबी कार्रवाई में फायरिंग भी की गई। इस कार्रवाई में किसी के हताहत होने की कोई ख़बर नहीं है। बैट पाकिस्तान की स्पेशल फोर्स से लिए गए सैनिकों का ग्रुप है जो एलओसी पर अंदर घुसकर हमला करने के लिए तैयार किया गया है। पहले भी इन लोगों ने ऐसी हरकतें की है।
