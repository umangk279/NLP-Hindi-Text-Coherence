आयुष मंत्रालय ने 'माई लाईफ माई योग' वीडियो ब्‍लॉगिंग प्रतिस्‍पर्धा में प्रविष्टि भेजने की अंतिम तिथि 21 जून तक बढ़ा दी है।  
आयुष मंत्रालय ने एक ट्वीट में कहा कि योग करने वाले लोगों की मांग पर अंतिम तिथि बढाई गई है। इससे पहले प्रतिस्‍पर्धा में भाग लेने की तिथि पन्‍द्रह जून थी। प्रधानमंत्री नरेन्‍द्र मोदी ने इस प्रतिस्‍पर्धा की घोषणा 31 मई को अपने कार्यक्रम 'मन की बात' के दौरान की थी। उन्‍होंने कहा कि कोरोना महामारी के बीच दुनिया की रूचि योग और आयुर्वेद में बढ़ी है।
प्रसार भारती के सहयोग से आयुष मंत्रालय प्रतिदिन टेलीविजन चैनल डीडी भारती पर सामान्‍य योग से संबंधित कार्यक्रमों का आयोजन कर रहा है। इसका प्रसारण प्रतिदिन सुबह आठ बजे से साढे़ आठ बजे तक किया जाता है।
