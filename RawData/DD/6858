मोदी सरकार के सत्ता में दोबारा आने के बाद से मंत्रिमंडल के तमाम नए मंत्रियों का अपना पदभार संभालने का सिलसिला जारी है मंगलवार को भी कई कैबिनेट मंत्रियों, स्वतंत्र प्रभार के राज्यमंत्रियों और कई राज्यमंत्रियों ने अपने-अपने मंत्रालयों की जिम्मेदारी संभाली और आगे की प्राथमिकताओं पर काम भी शुरू कर दिया है. 
मोदी सरकार के दोबारा सत्ता में आने के बाद से नए मंत्रियों का अपनी जिम्मेदारियों को संभालने का सिलसिला मंगलवार को भी जारी रहा. मंगलवार को तमाम मंत्री अपने कार्यालय पहुंचे और कामकाज संभाला.
नितिन गडकरी ने सड़क परिवहन एवं राजमार्ग मंत्रालय का कार्यभार संभाल लिया. गडकरी पिछली मोदी सरकार में भी इस विभाग के मंत्री रहे हैं. सड़क परिवहन एवं राजमार्ग मंत्रालय के अलावा नितिन ग़डकरी ने सूक्ष्म लघु एवं मध्यम उद्योग मंत्रालय की जिम्मेदारी भी मंगलवार को संभाल ली. नितिन गडकरी को इस बार एमएसएमई मंत्रालय की अतिरिक्त जिम्मेदारी दी गई है. उन्होंने कार्यभार संभालने के बाद कहा कि देश में ढांचागत विकास पर ज़ोर रहेगा तो रोजगार के नए अवसर पैदा किए जाएंगे.
केंद्रीय मंत्री डॉ हर्षवर्धन ने भी मंगलवार को केंद्रीय विज्ञान और प्रौद्योगिकी मंत्रालय का कार्यभार संभाल लिया. हर्षवर्धन इससे पहले भी इस मंत्रालय का काम संभालते आए हैं. डॉ हर्षवर्धन ने पृथ्वी विज्ञान मंत्रालय का भी कामकाज संभाल लिया. उन्होंने कि वो इस विभाग के अधिकारियों और वैज्ञानिकों के साथ मिलकर प्रधानमंत्री के नया भारत बनाने के सपने को साकार करने के लिए तेजी से प्रयास करेंगे.
उत्तर प्रदेश के चंदौली से सांसद डाक्टर महेंद्र नाथ पांडे ने कौशल विकास एवं उद्यमिता मंत्री का कार्यभार संभाल लिया. उन्होंने कहा कि हमारे मंत्रालय का मुख्य फोकस रोजगार सृजन के लिए कौशल विकास को बढ़ावा देना है.
मोदी सरकार में पिछली बार सामाजिक न्याय एवं अधिकारिता मंत्रालय की जिम्मेदारी संभालने वाले थावरचंद गहलोत को इस बार भी यही जिम्मेदारी दी गई है, थावरचंद गहलोत ने भी मंगलवार को अपने विभाग का कार्यभार ग्रहण कर लिया. मंत्रालय की जिम्मेदारी संभालने के बाद थावरचंद गहलोत ने कहा कि सामाजिक न्याय को लागू करने का काम मोदी सरकार लगातार करती रहेगी.
हरसिमरत कौर बादल ने भी खाद्य प्रसंस्करण उद्योग मंत्रालय की जिम्मेदारी संभाल ली है. पिछली मोदी सरकार में भी हरसिमरत कौर बादल ने इसी मंत्रालय का कार्यभार संभाला था. भारी उद्योग और सार्वजनिक उपक्रम मंत्री अरविंद सावंत ने भी अपने मंत्रालय की जिम्मेदारी संभाल ली है. तो वही भाजपा सांसद अश्विनी चौबे ने मंगलवार को स्वास्थ्य राज्यमंत्री का पदभार संभाल लिया. इस मौके पर उन्होंने कहा कि उनकी सरकार गरीबों तक स्वास्थ्य सुविधाएं पहुंचाने के लिए प्रतिबद्ध है. मंलगवार को पर्यटन मंत्रालय के स्वतंत्र प्रभार के राज्यमंत्री प्रहलाद सिंह पटेल ने भी कार्यभार संभाल लिया. श्रीकृष्ण पाल गुर्जर ने भी सामाजिक न्याय एवं अधिकारिता मंत्रालय में राज्यमंत्री के तौर पर मंगलवार को अपनी जिम्मेदारी संभाल ली. प्रताप चंद्र सारंगी ने भी सूक्ष्म लघु एवं मध्यम उद्योग मंत्रालय में राज्यमंत्री के तौर पर कार्यभार संभाल लिया है.
मोदी सरकार के मंत्रियों ने मंत्रालयों की जिम्मेदारियां संभाल ली हैं, तो काम की शुरुआत भी कर दी है. कई मंत्रालयों में अगले 100 दिन के एजेंडे पर काम हो रहा है तो कई मंत्रालय में पहले से जारी योजनाओं को और गति देने पर काम शुरू हो गया है. कुल मिलाकर मोदी सरकार और उनके मंत्री काम को रफ्तार देते नज़र आ रहे हैं.
