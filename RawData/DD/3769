पश्चिम बंगाल के बीरभूम ज़िले के लिए कभी पक्की सड़कें सपना थी, लेकिन अब यह सपना हकीकत बन गया है। कभी यहां टूटी-फूटी कच्ची सड़कें थीं, आज यहां पक्की सड़के हैं। प्रधानमंत्री ग्रामीण सड़क योजना की बदौलत  ये बड़ा बदलाव संभव हो पाया है। इस योजना से दूर-दराज़ के इलाके भी सड़क नेटवर्क के तहत आ गए हैं। सड़कों से गांवों की बदलती तस्वीर शहरों को गांवों से जोड़ रही है।     
प्रधानमंत्री ग्राम सड़क योजना ने कैसे बदल दी है पश्चिम बंगाल के बीरभूम जिले की तस्वीर, प्रधानमंत्री ग्राम सड़क योजना की शुरुआत तत्कालीन प्रधानमंत्री स्वर्गीय अटल बिहारी वाजपेयी के शासनकाल में वर्ष 2000 में की गई थी। पश्चिम बंगाल के वीरभूम जिले में प्रधानमंत्री ग्राम सड़क योजना के अंतर्गत सड़कों का निर्माण युद्ध स्तर पर किया जा रहा है। पिछले अठ्ठारह सालों में, जिले के 19 प्रखंडों में फैले 167 ग्राम पंचायतों में तकरीबन 2200 किलोमीटर तक ग्रामीण सड़कों का निर्माण किया गया है।
राजनगर प्रखंड के गोहालीयारा से लाभपुर तक की सड़क भी पूरी हो चुकी है। इस सड़क के बन जाने से जिला मुख्यालय सिउड़ी तक का संपर्क आसान हो गया है। दुबराजपुर प्रखंड में पक्की सड़क के बन जाने के बाद तो बस सेवा भी शुरू हो गई है। प्रधानमंत्री सड़क योजना की सफलता ने बीरभूम जिले को विकास के राजमार्गों से जोड़ कर जिले की तस्वीर बदल दी है। गांवों में बेहतरीन सड़कों के जाल ने जिले के ग्रामीणों को न केवल नई दिशा दी है बल्कि नई उम्मीदों से भी भर दिया है।
