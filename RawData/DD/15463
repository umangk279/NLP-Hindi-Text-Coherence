सेना दिवस के मौके पर आज दिल्ली के इंडिया गेट पर विशेष कार्यक्रम का आयोजन किया गया. तीनों सेनाओं के अध्यक्षों ने अमर जवान ज्योति पर श्रद्धा सुमन अर्पित किए और शहीद सैनिकों को सलामी दी. 
राष्ट्रपति राम नाथ कोविंद ने सेना दिवस पर सेना के सभी जवानों और उनके परिजनों को शुभकामनाएं दी हैं
प्रधानमंत्री नरेंद्र मोदी ने सेना दिवस के अवसर पर बहादुर सैनिकों को याद करते हुए उनके परिजनों को बधाई दी. प्रधानमंत्री ने ट्वीट संदेश में कहा कि भारत के हर नागरिक को अपनी सेना में विश्वास और गर्व है, जो राष्ट्र की रक्षा करता है.
प्रधानमंत्री ने प्राकृतिक आपदाओं और अन्य दुर्घटनाओं के समय मानवीय प्रयासों में सेना के सबसे आगे रहने का जिक्र करते हुए कहा कि हमारी सेना के लिए देश की सुरक्षा सबसे पहले है. प्रधानमंत्री ने अपने जीवन का बलिदान देने वाले सैनिकों के सम्मान में कहा कि देश हमारे बहादुर नायकों को कभी नहीं भूलेगा.
सेना दिवस हर साल 15 जनवरी को फ़ील्ड मार्शल केएम करियप्पा के भारतीय थल सेना के शीर्ष कमांडर का पदभार ग्रहण करने के उपलक्ष में मनाया जाता है. उन्होंने 15 जनवरी, 1949 को ब्रिटिश राज के समय के भारतीय सेना के अंतिम अंग्रेज़ शीर्ष कमांडर जनरल रॉय बुचर से पदभार ग्रहण किया था.
सेना दिवस की पूर्व संध्या पर सेना प्रमुख जनरल बिपिन रावत ने अपने संदेश में कहा कि आज बीते वर्ष का आत्म विश्लेषण और चिंतन करते हुए हमें सुरक्षा की स्थिति को ध्यान में रखकर आने वाली चुनौतियों से निपटने की योजना बनानी है.
जनरल बिपिन रावत ने कहा कि हमारी मुख्य प्राथमिकता राष्ट्र निर्माण को ध्यान में रखते हुए चुनौतीपूर्ण परिस्थितियों में प्रभावशाली कार्रवाई करते रहना है.
