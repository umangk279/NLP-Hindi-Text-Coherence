बीते तीन दिनों में व्हाइट हाउस का पाकिस्तान के ख़िलाफ यह दूसरा बड़ा कदम है।अमेरिका ने पाकिस्तान पर और सख्ती दिखाई है, आतंकवाद के खिलाफ कार्रवाई न करने पर व्हाइट हाउस ने पाकिस्तान को दी जाने वाली दो अरब डॉलर की सुरक्षा सहायता रोक दी है।अमेरिका ने अफगान तालिबान और हक्कानी नेटवर्क जैसे आतंकी संगठनों पर कार्रवाई नहीं करने पर पाकिस्तान को एक और करारा झटका दिया है।अमेरिका ने पाकिस्तान के उस आरोप को भी सिरे से खारिज कर दिया कि वह भारत की भाषा बोल रहा है।व्हाइट हाइस के एक अधिकारी ने बताया कि अमेरिका ने आतंकियों के खिलाफ कार्रवाई करने में नाकाम रहने और अपनी सरजमीं से उनके पनाहगाह को नेस्तनाबूद करने में विफल रहने को लेकर पाकिस्तान को मिलने वाली दो अरब डॉलर की मदद और सैन्य उपकरणों की आपूर्ति पर रोक लगा दी है।दरअसल, नये साल पर अमेरिकी के राष्ट्रपति डोनाल्ड ट्रंप के ट्वीट से तिलमिलाए पाकिस्तान ने आरोप लगाया था कि अमेरिका अब भारत की भाषा बोल रहा है।अमेरिकी विदेश विभाग की प्रवक्ता हीथर नॉएर्ट ने कहा कि हम पाकिस्तान को राष्ट्रीय सुरक्षा सहायता तब तक के लिए रोक रहे हैं, जब तक कि पाकिस्तान सरकार अफगान तालिबान और हक्कानी नेटवर्क सहित अन्य आतंकी संगठनों के खिलाफ निर्णायक कार्रवाई नहीं करती है।