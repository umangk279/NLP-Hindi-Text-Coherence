गंगा सहित कई नदियों के खतरें के निशान से ऊपर बहने से बिहार में बाढ़ की स्थिति गंभीर बनी हुई है।अगले कुछ दिनों में बंगाल की खाड़ी के ऊपर कम दबाव वाले क्षेत्र बनने के कारण और अधिक बारिश होने की आशंका है।जिसके चलते बिहार के 16 जिलों की 81 लाख से अधिक की आबादी बाढ़ की चपेट में आ गयी है।पटना के गांधी घाट पर नदी का जल स्तर 48.62 मीटर पहुंच गया है, जो खतरे के निशान से 2 सेंटीमीटर ऊपर है।इस बीच, ओडिशा में भी कई क्षेत्रों में बाढ़ जैसी स्थिति देखी गई।राज्य में अब तक बाढ़ से संबंधित घटनाओं में 25 लोगों की मौत हुई है।बाढ़ प्रभावित जगहों पर राहत एवं बचाव कार्य के लिए एनडीआरएफ, एसडीआरएफ और पीएसी की टीमें तैनात की गयी हैं।केंद्रीय जल आयोग की दैनिक बाढ़ की स्थिति रिपोर्ट के अनुसार, बिहार में उसके 15 केंद्र, असम में छह, उत्तर प्रदेश में चार, तेलंगाना में दो और आंध्र प्रदेश, झारखंड, ओडिशा और पश्चिम बंगाल में स्थित एक-एक केंद्रों ने बाढ़ की गंभीर स्थिति दर्ज की है।गंगा में जल स्तर बढ़ने के साथ ही बिहार में बाढ़ की स्थिति सोमवार को भी गंभीर बनी हुई है।राज्य के जल संसाधन विभाग द्वारा जारी बुलेटिन के अनुसार, बक्सर, मुंगेर, भागलपुर, कहलगांव और पटना के दीघा घाट पर गंगा का जलस्तर सोमवार को और बढ़ गया।इस महीने अब तक राज्य के कई हिस्सों में भारी वर्षा हुई है।बिहार में बाढ़ ने 16 जिलों में 81.56 लाख लोगों को प्रभावित किया है।