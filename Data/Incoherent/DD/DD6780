सत्यपाल मलिक ने बुधवार को प्रेस कॉन्फ्रेंस आयोजित की, जिसमें तमाम मसलों पर उन्होंने विस्तार से बात की और बताया कि कैसे वो राज्य को बदलने की कोशिश कर रहे हैं.राज्यपाल ने कहा कि आगामी अमरनाथ यात्रा की सभी तैयारियां की जा रही हैं और सुरक्षित माहौल में इसको संपन्न कराया जाएगा.राज्यपाल ने सुरक्षाबलों की तारीफ की और कहा कि वो लगातार ऐसे आतंकवादियों को ढेर कर रहे हैं.उन्होंने कहा कि तमाम प्रयासों का नतीजा है कि स्थानीय युवक आतंकवाद से दूर हो रहे हैं और वो भी ये समझ रहे हैं कि हिंसा से कुछ नहीं हासिल हो सकता है.राज्य में पंचायत चुनावों के सफलतापूर्वक संपन्न होने को राज्यपाल ने बड़ी कामयाबी बताया और कहा कि ये गर्व की बात है कि आतंकियों की तमाम धमकियों के बावजूद लोगों ने पंचायत चुनाव में अच्छे से वोट किया.उन्होंने कहा कि पडोसी देश पाकिस्तान लगातार जम्मू-कश्मीर में आतंकवादियों को प्रशिक्षित करके भेज रहा है.उन्होंने आम आदमी, मीडिया और राजनीतिक दलों से सहयोग की अपील की.जम्मू-कश्मीर के राज्यपाल ने कहा है कि वो राज्य की सुरक्षा को लेकर हर संभव कदम उठा रहे हैं, तो विकास को आगे बढ़ाने के लिए भी कई प्रकार की नई पहल की गई है.जल्द ही कई और नई योजनाएं शुरू की जाएंगी.राज्य के विधानसभा चुनावों के बारे में राज्यपाल ने कहा कि ये काम चुनाव आयोग का है.राज्यपाल ने कहा है कि वो राज्य की बेहतरी के लिए संविधान के दायरे में किसी से भी बातचीत के लिए तैयार है.प्रशासन आम लोगों की शिकायतों को दूर करने के लिए 24 घंटे सक्रिय है.अमरनाथ यात्रा के बारे में राज्यपाल ने लोगों को भरोसा दिलाया कि यात्रियों को पूरी सुरक्षा दी जाएगी और यात्रा सफलतापूर्वक आयोजित की जाएगी.कारगिल के लोगों के लिए और एयरपोर्ट सुविधा दी गई है.उन्होंने साफ कहा कि बुलेट के जरिए कुछ हासिल नहीं किया जा सकता है और बैलेट के जरिए ही राज्य को नयी ऊंचाइयों पर ले जाया सकता है.उन्होंने कहा कि लद्दाख काउंसिल को बहुत सारे अधिकार दिए गए हैं.जम्मू-कश्मीर के राज्यपाल सत्यपाल मलिक पद संभालने के बाद से ही राज्य में एक नई कार्य संस्कृति के साथ ही आतंकवाद के खात्मे और विकास की गंगा बहाने पर खास जोर दे रहे हैं.राज्यपाल ने कहा कि केंद्र सरकार की ओर से हिंसा छोड़ने वाले युवकों के पुनर्वास के लिए तमाम योजनाएं शुरु की गई हैं.लद्दाख को विश्वविद्यालय दिया गया है.