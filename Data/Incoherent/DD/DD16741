प्रधानमंत्री नरेंद्र मोदी की सर्वोच्च प्राथमिकता वाली योजनाओं के तहत मुद्रा योजना को अच्छी खासी कामयाबी हासिल हो रही है।मुद्रा योजना बेरोजगार युवाओं और खासतौर पर अपना काम शुरू करने की चाहत रखने वाले युवाओं के लिए संजीवनी बन कर सामने आई है और अब सरकार देश के अलग-अलग भागों में मुद्रा प्रमोशन कैंप का आयोजन कर रोज़गार के बेहतरीन विकल्प मुहैया कराने के लिए कमर कस रही है।लोगों में इस योजना की पहुंच बढ़ाने और ज्यादा से ज्यादा लोगों को इस योजना की जानकारी देने के उद्देश्य से देशभर में 27 सितंबर से 17 अक्टूबर तक विभिन्न मुद्रा कैंप आयोजित किए जा रहे हैं।एक तरफ युवा कुशल बन रहे हैं, तो दूसरी तरफ युवाओं के रोज़गार को खड़ा करने के लिए उन्हें वित्तीय सहायता पहुंचाने के लिए मुद्रा योजना बाहें फैलाए खड़ी है।युवाओं को स्वरोजगार स्थापित कराने में मदद करने और उनका आर्थिक उन्नयन करने के उद्देश्य से केंद्र सरकार द्वारा प्रधानमंत्री मुद्रा योजना की शुरुआत की गई है।इस योजना के तहत छोटे और मध्यम व्यवसायियों को सरलता से लोन उपलब्ध कराए जा रहे हैं।