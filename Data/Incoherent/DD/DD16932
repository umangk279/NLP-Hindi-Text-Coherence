अन्नाद्रमुक के चुनाव चिह्न पर दावे के लिए तमिलनाडु के मुख्यमंत्री ई पलानीस्वामी और पूर्व मुख्यमंत्री ओ पनीरसेल्वम की अगुवाई वाले गुटों के विलय के बाद पार्टी के एकीकृत गुट ने शुक्रवार को चुनाव आयोग में नया हलफनामा पेश किया।इसमें अन्नाद्रमुक के 115 विधायकों, 44 सांसदों, 126 नगर सचिवों और तमिलनाडु, केरल, कर्नाटक, आंध्र प्रदेश, दिल्ली, अंडमान निकोबार, महाराष्ट्र एवं पुडुचेरी के 1200 ग्राम सचिवों के समर्थन के हलफनामे शामिल हैं।आयोग में हलफनामा पेश करने आए प्रतिनिधिमंडल के सदस्य और अन्नाद्रमुक विधायक सीवी षणमुगम ने बताया कि पार्टी के 95 प्रतिशत कार्यकर्ताओं ने दोनों गुटों के विलय का समर्थन किया है।एकीकृत गुट के वकील की ओर से पेश हलफनामे में पार्टी के अधिकांश विधायकों और पदाधिकारियों का समर्थन हासिल होने का दावा करते हुए कहा गया है कि अन्नाद्रमुक का चुनाव चिन्ह दो पत्ती एकीकृत गुट को ही मिलना चाहिए।इन सभी के समर्थन के हलफनामे को आयोग के समक्ष पेश किया गया है।