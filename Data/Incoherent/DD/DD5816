बारिश के कारण कालका शिमला रेलवे  लाइन बाधित हो गई है।भारी वर्षा और भूस्खलन को देखते हुए प्रशासन ने मंडी और मनाली के बीच केवल दिन के समय ही ट्रैफिक चलाने का फैसला लिया है।हिमाचल प्रदेश में भारी वर्षा के कारण जनजीवन अस्त व्यस्त हो गया है।राजधानी शिमला में सुबह एक पेड़ के एक घर पर गिर जाने से एक व्यक्ति की मौत हो गई जबकि 2 अन्य घायल हो गए हैं।मंडी-पठानकोट सड़क भी कई स्थानों पर भूस्खलन के कारण बन्द है।भारी बारिश के कारण सतलुज नदी में सिल्ट की मात्रा बढ़ जाने के कारण नाथपा झाकड़ी, रामपुर, कड़छम बांगतु और भावा पन बिजली परियोजनाओं में बिजली उत्पादन ठप्प हो गया है।हिमाचल में हो रही भारी से बहुत भारी वर्षा के चलते चम्बा, कुल्लू, मंडी, शिमला, कांगड़ा, बिलासपुर और ऊना सबसे अधिक प्रभावित हुए हैं।कुल्लू और मनाली के बीच भी केवल लेफ्ट बैंक से ही यातायात चल रहा है।भारी वर्षा के कारण स्वारघाट के पास भूस्खलन और हणोगी के पास दवाड़ा के पास सड़क के ब्यास नदी में डूब जाने के कारण चंडीगढ़-मनाली मार्ग बंद है।भारी वर्षा के चलते राज्य के सभी बांधों का जल स्तर खतरे के निशान को छू चुका है, जिसके चलते सभी बांधों के गेट खोल दिये गए हैं जिस कारण राज्य के निचले क्षेत्रों सहित पड़ोसी राज्य पंजाब में भी बाढ़ का खतरा पैदा हो गया है।