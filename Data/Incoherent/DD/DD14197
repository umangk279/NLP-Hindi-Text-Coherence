वित्त मंत्री अरुण जेटली की ओर से दायर दस करोड़ रूपये के मानहानि मामले में अब केवल कुमार विश्‍वास पर ही कार्रवाई चल रही है क्‍योंकि अरविंद केजरीवाल और आप पार्टी के चार अन्‍य नेता राघव चड्ढा, संजय सिंह, आशुतोष और दीपक वाजपेयी पहले ही अरुण जेटली से माफी मांग चुके हैं।दिल्‍ली हाई कोर्ट ने आम आदमी पार्टी नेता कुमार विश्‍वास को स्‍पष्‍टीकरण देने के लिए और समय दिया है ताकि केन्‍द्रीय मंत्री अरूण जेटली की ओर से उनपर दायर मानहानि मामला निपटाया जा सके।कुमार विश्‍वास ने कोर्ट को बताया कि उन्‍होंने अपने पार्टी नेता से मिली जानकारी के आधार पर ही वित्‍तमंत्री अरूण जेटली के खिलाफ बयान दिया था।आम आदमी पार्टी के असंतुष्‍ट नेता कुमार विश्‍वास ने न्‍यायालय से आग्रह किया कि उन्‍हें यह तय करने के लिए कुछ समय की मोहलत दी जाए कि वे क्‍या बयान दें ताकि मामला निपट जाए क्‍योंकि वे खुद भी इस मामले को आगे बढ़ाना नहीं चाहते।आप नेता ने कहा कि उन्‍हें अरुण जेटली को पहुंचे आघात या नुकसान के लिए खेद है लेकिन डीडीसीए मामले में उन्‍होंने सिर्फ वही दोहराया था जो अरविंद केजरीवाल ने कहा था।इस अनुरोध को ध्‍यान में रखते हुए कोर्ट ने अगली सुनवाई 28 मई को रखी है।