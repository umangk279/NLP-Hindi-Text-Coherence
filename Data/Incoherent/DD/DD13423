प्रधानमंत्री नरेंद्र मोदी ने शनिवार को अपने संसदीय क्षेत्र वाराणसी में कई विकास परियोजनाओं का शुभारंभ किया.वाराणसी की धरोहरों को संजोते हुए उसे आधुनिक स्मार्ट शहर बनाने के लिए प्रधानमंत्री का संकल्प है, तो वहीं आस-पास के किसानों के लिए भी कई योजनाएं लगातार चल रही हैं.प्रधानमंत्री ने वाराणसी को स्मार्ट और आधुनिक बनाने के लिए हो रहे कार्यों का उल्लेख किया.प्रधानमंत्री ने राजातालाब में एक पेरिसेबुल कार्गो सहित वाराणसी सिटी से बलिया के लिए चलने वाली एक नई मेमू ट्रेन को भी हरी झंडी दिखाकर गंतव्य के लिए रवाना किया.उन्होंने कहा कि शहर में काफी हद तक जाम की समस्या पर अंकुश लगा है.स्वास्थ्य सुविधाओं में इज़ाफ़ा हुआ है.उन्होंने कचनार राजातालाब से क्षेत्र के लिए कुल 937 करोड़ रुपये की विकास योजनाओं की शुरुआत की.उन्होंने वाराणसी को जापान के प्रधानमंत्री से लेकर फ्रांस के राष्ट्रपति के आतिथ्य के लिए भी धन्यवाद दिया.वाराणसी में श्रृद्धालुओं की सुविधा के मद्देनज़र और विश्व पर्यटन को आकर्षित करने के लिए प्रदूषण पर लगाम लगाने के लिए सीएनजी चालित वाहनों का प्रयोग करने पर ज़ोर दिया.प्रधानमंत्री ने गंगा को निर्मल बनाने के अपने संकल्प को भी लोगों के समक्ष रखा.उन्होंने वाराणसी में घाटों की सफाई से लेकर जगमगाती लाइटों से शहर की बदलती तस्वीरों का ज़िक्र किया.उन्होंने वाराणसी को विरासत और संस्कृति के साथ-साथ आधुनिकता का संगम बताया.