खाड़ी देशों में फंसे भारतीयों के बारे में विदेश मंत्रालय ने कहा है कि मामले पर लगातार ध्यान रखा जा रहा है और लॉकडाउन के बाद हालात बदलने पर उनकी वापसी की सुविधा प्रदान करेंगे।विदेश मंत्रालय ने कहा है कि सामाजिक सद्भाव को बिगाड़ने और भारत और खाड़ी के बीच विशेष संबंधों को प्रभावित करने का एक जानबूझकर प्रयास किया जा रहा है।इस्लामी देशों के संगठन ओआईसी के बयान पर विदेश मंत्रालय ने कहा है कि यह गहरा अफसोसजनक है कि यह संगठन तथ्यात्मक रूप से गलत और भ्रामक बयान देता रहता है क्योंकि भारत में COVID-19 के खिलाफ लड़ाई में कोई सांप्रदायिकता नहीं है।भारतीय विदेश मंत्रालय कोविड-19 की जाँच के लिए आयात किए गए किट की गुणवत्ता के लिए आईसीएमआर की रिपोर्ट पर गौर कर रहा है लेकिन फिलहाल किसी भी सौदे को रद्द नहीं किया गया है।वहीं वीजा के बारे में अमेरिकी राष्ट्रपति ट्रंप के कार्यकारी आदेश पर कहा गया है कि यह गैर आप्रवासी वीजा को कवर नहीं करता है और हमारी उम्मीद है कि वीजा जारी रहेगा।भारत द्वारा हाल में ही प्रत्यक्ष विदेशी निवेश पर लिए गए फ़ैसले पर विदेश मंत्रालय ने कहा है कि यह किसी भी दूसरे देश के लिए चिंता का विषय नहीं होना चाहिए।कोविड-19 से मुकाबले के लिए पाकिस्तान द्वारा सार्क देशों को आमंत्रित करने पर विदेश मंत्रालय ने कहा है कि प्रधानमंत्री मोदी ने इसे शुरू किया था और यह अच्छा है कि पाकिस्तान ने अब इस पर क्षेत्रीय सहयोग की जरूरत को महसूस किया।