वार्ता के दौरान दोनों देशों ने रक्षा सहयोग बढाने पर खास जोर दिया।आतंकवाद और कट्टरपंथ का मसला भी  वार्ता में उठा और दोनो नेताओं ने इस पर मिलकर काम करने का संकल्प जताया।वार्ता के बाद संयुक्त बयान में दोनों नेताओं ने बातचीत को बेहद सार्थक बताया।राष्ट्रपति ट्रंप ने आतंकवाद का जिक्र करते हुए कहा की भारत और अमेरिका अपने नागरिकों को कट्टर इस्लामी आतंकवाद से बचाने के लिए प्रतिबद्ध हैं।पीएम मोदी ने कहा कि दोनों देशों ने भारत-अमेरिकी संबंधों को व्यापक वैश्विक रणनीतिक साझेदारी के स्तर तक ले जाने का फैसला किया है।दिल्ली के हैदराबाद हाउस की ये तस्वीरें बता रही हैं कि राष्ट्रपति डोनाल्ड ट्रंप और प्रधानमंत्री नरेंद्र मोदी अहम बातचीत से पहले बिल्कुल सहज थे और दोनों नेताओं के बीच की कैमिस्ट्री से भी साफ था कि तमाम मसलों पर दोनों देश आगे बढने को तैयार हैं।दोनों देशों के बीच बातचीत में द्विपक्षीय संबंधों के सभी आयामों पर व्यापक चर्चा हुई जिसमें रक्षा, सुरक्षा, कारोबार और निवेश सहित अन्य क्षेत्रों में सहयोग के मुद्दे शामिल हैं।इससे पहले राष्ट्रपति ट्रंप और प्रधानमंत्री मोदी की हैदराबाद हाउस की अहम बातचीत के बाद दोनों देशों ने भारत-अमेरिकी संबंधों को व्यापक वैश्विक रणनीतिक साझेदारी के स्तर तक ले जाने का फैसला लिया।ट्रंप ने दोस्ती को अविस्मरणीय, असाधारण और सार्थक करार दिया ।राष्ट्रपति ट्रंप ने भी भारत- अमेरिका रिश्तों की मजबूत डोर का जिक्र किया और कहा कि पीएम मोदी की अगुवाई में दोनों देशों के रिश्ते आज जिस मुकाम पर हैं उतने पहले कभी नहीं रहे ।पीएम मोदी ने कहा कि दोनो देशों के रक्षा सुरक्षा सहयोग सामरिक साझेदारी का हिस्सा है।राष्ट्रपति ट्रंप भारत की दो दिवसीय यात्रा के बाद अपने देश अमेरिका के लिए रवाना हो गए हैं।वार्ता के बाद दोनों पक्षों ने 3 अरब डालर से ज्यादा के रक्षा सौदे पर सहमति जतायी।