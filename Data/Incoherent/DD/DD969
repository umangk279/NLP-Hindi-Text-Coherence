अमेरीका के विदेश मंत्री माइक पोम्पियो ने कहा है कि चीन कोरोना संकट का इस्‍तेमाल अपने पड़ोसियों पर धौंस जमाने और दक्षिण चीन सागर के सैन्‍यीकरण के लिए कर रहा है।पोम्पियो ने कहा कि चीन की कम्‍युनिस्‍ट पार्टी इस आपदा का भी अपनी स्‍वार्थसिद्धि में इस्‍तेमाल कर रही है जो अनुचित और निन्‍दनीय है।विदेश मंत्री माइक पोम्पियो ने कहा कि इस संकट के दौरान दुनिया की मदद करने के बदले चीन की कम्‍युनिस्‍ट पार्टी अपने पड़ोसियों को धमकाने में लगी है।इस महामारी के फैलने से अब तक विश्‍व में छह लाख दस हजार से भी अधिक लोगों की मौत हो चुकी है।अमेरीकी विदेश मंत्री कल रात लंदन में ब्रिटेन के विदेश मंत्री डोमिनिक राब के साथ बातचीत के बाद संवाददाता सम्‍मेलन को संबोधित कर रहे थे।उन्‍होंने चीन पर कोरोना महामारी से संबंधित आरम्भिक जानकारी दबाने का भी आरोप लगाया।विदेश मंत्री ने कहा कि पूरे विश्‍व को यह सुनिश्‍चत करने के लिए एकजुट प्रयास करने की जरूरत है कि चीन सहित प्रत्‍येक देश अंतरराष्ट्रीय व्‍यवस्‍था के अनुरूप समुचित आचरण करें।