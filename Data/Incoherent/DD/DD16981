पीएम मोदी मंगलवार को दिल्ली में 2015 बैच के सहायक सचिवों के दीक्षांत समारोह में शामिल हुए।इसके बाद वो अपने राज्यों में दी गई भूमिका में काम करेंगे।प्रधानमंत्री नरेंद्र मोदी ने सहायक सचिवों से कहा है कि वो जीएसटी को सरलतापूर्वक देश में लागू करने में अपनी भूमिका निभाएं।दरअसल ये युवा अधिकारियों का तीसरा बैच है, जिनके करियर की शुरुआत केंद्र में सहायक सचिव के तौर पर तीन महीने की प्रतिनियुक्ति से हुई है।दीक्षांत समारोह में सहायक सचिवों ने आठ विषयों पर पीएम के सामने प्रस्तुतियां भी पेश की, जिनमें एक्सीडेंट पीड़ितों की मदद, कार्बन फुटप्रिंट कम करना, पर्यटन, रेल सुरक्षा और ग्रामीण विकास जैसे मुद्दे थे।प्रधानमंत्री ने युवा अधिकारियों से हर घर तक बिजली पहुंचाने के लिए शुरू की गई सौभाग्य योजना को लेकर महत्वपूर्ण भूमिका निभाने का आह्वान किया।इस मौके पर प्रधानमंत्री ने युवा आईएएस अधिकारियों से देश को खुले में शौच मुक्त बनाने का आह्वान किया तो डिजिटल ट्रांजेक्शन बढ़ाने जैसे अभियानों को भी तेज़ी से चलाने के लिए कहा।