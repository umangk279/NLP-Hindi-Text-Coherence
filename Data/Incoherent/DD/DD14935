पंकज आडवाणी और मनन चंद्रा की भारतीय जोड़ी ने पिछड़ने के बाद वापसी करते हुए शुक्रवार को फाइनल में पाकिस्तान को हराकर पहले आईबीएसएफ स्नूकर टीम विश्व कप का खिताब जीत लिया  शुक्रवार रात हुए बेस्ट आफ फाइव फाइनल में 0-2 से पिछड़ने के बाद भारत तीसरे फ्रेम में भी 0-30 से पीछे था, चंद्रा ने इसके बाद 39 के ब्रेक के साथ भारत को वापसी दिलाई और फिर आडवाणी ने शानदार प्रदर्शन करते हुए फ्रेम भारत की झोली में डाल दिया।चौथे फ्रेम में बाबर मसीह के खिलाफ 1-20 से पिछड़ते हुए आडवणी मुश्किल में थे लेकिन इसके बाद उन्होंने 69 के शानदार ब्रेक के साथ भारत को 2-2 से बराबरी दिला दी।चंद्रा और मोहम्मद आसिफ के बीच पांचवें और निर्णायक फ्रेम में काफी उतार चढ़ाव देखने को मिला लेकिन भारतीय खिलाड़ी ने अहम मौके पर धैर्य बरकरार रखते हुए जीत दर्ज की।