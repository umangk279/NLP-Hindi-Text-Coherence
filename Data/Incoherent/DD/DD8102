धार में पीएम नरेंद्र मोदी ने विजय संकल्प रैली से राज्य में लोकसभा चुनाव का शंखनाद किया।विपक्ष पर निशाना साधते हुए कहा कि सबसे लंबे समय तक शासन करने वाली पार्टी ने देश के पराक्रमी सेना के हाथ बांधकर रखे अब उसी दल के लोग  वीर जवानों के सामर्थ्य पर सवाल उठा रहे हैं।रैली को संबोधित करते हुए पीएम ने कहा कि एयरस्ट्राइक पाकिस्तान में हुई लेकिन सदमा भारत में बैठे कुछ लोगों को लगा है।पीएम मोदी के संबोधन में निशाने पर थे कांग्रेस और उनके नेता।एयर स्ट्राइक पर पीएम यहीं नहीं रूके।रैली में प्रधानमंत्री ने केन्द्र सरकार की उन योजनाओं का भी जिक्र किया जो देश के आम जनमानस के जीवन में बदलाव लाई है।प्रधानमंत्री ने कहा कि देश की सेनाओं का डंका जहां पूरी दुनिया में बज रहा है वहीं देश में महामिलावटी लोग सबूत मांग रहे है और ऐसे लोग अब पाकिस्तान में पोस्टर बॉय बन गये हैं।प्रधानमंत्री नरेंद्र मोदी ने कहा कि उनके लिए दल से बड़ा देश है और राष्ट्रहित में कोई भी कदम उठाने से सरकार पीछे नहीं हटेगी।मध्यप्रदेश विधानसभा चुनाव के बाद प्रधानमंत्री मोदी की ये पहली रैली थी।उन्होंने कहा एक तरफ देश के किसानों को किसान सम्मान निधि योजना का लाभ मिल रहा है वहीं प्रदेश सरकार ने अभी तक केंद्र को किसानों की सूची ही नहीं भेजी है।कर्ज माफी के वादे को लेकर भी पीएम ने राज्य सरकार को घेरा।