जीएसटी काउंसिल ने शुक्रवार को कई बड़े फ़ैसले करके ग्राहकों, उत्पादकों और व्यापारियों को बड़ी राहत दी है।जीएसटी की सबसे बड़ी दर 28 फ़ीसदी से 178 वस्तुओं को 18 फ़ीसदी के दायरे में लाया गया है, तो 2 वस्तुओं को 28 से 12 फ़ीसदी किया गया है।कम्पोजीशन स्कीम के तहत भी लोगों को कई प्रकार के लाभ दिए गए हैं।गुवाहाटी में हुई जीएसटी परिषद की 23वीं बैठक पर देश की निगाहें लगी हुई थीं क्योंकि इसमें जीएसटी से जुड़े तमाम ऐसे फ़ैसले होने थे, जिनसे न केवल आम आदमी बल्कि कारोबार जगत के लोगों को बड़ी राहत मिलनी थी।दो दिन की बैठक के बाद शुक्रवार शाम जब केंद्रीय वित्त मंत्री अरुण जेटली प्रेस कॉफ्रेंस में आए तो उनके पास लोगों को खुशख़बरी देने के लिए काफी कुछ था।इसके अलावा रिटर्न फाइल करने की व्यवस्था को आसान बनाया गया है।इतना ही नहीं रेस्टोरेंट पर लगने वाला 18 फ़ीसदी तक का टैक्स 5 फ़ीसदी कर दिया गया है।