सीरिया के उत्‍तर-पूर्वी हिस्‍से में तुर्की के हवाई हमले में 14 लोगों की मौत हो गयी।अमरीका की मध्‍यस्‍थता वाला समझौता पहले ही टूटता दिखाई दे रहा है।इस समझौते का उद्देश्‍य पांच दिन का संघर्ष विराम करना था, ताकि कुर्दिश लडाके लडाई के मैदानों को खाली कर सकें।तुर्की के राष्‍ट्रपति ने अपने हमले बढ़ाने की चेतावनी दी है।सीरिया स्थित मानवाधिकार संगठनों ने बताया है कि तुर्की के हवाई हमलों और सीरियाई लड़ाकों के मोर्टार हमलों में बाब अल खीर गांव के पास ये नागरिक मारे गए।कुर्दिश के नेतृत्‍व वाले एस डी एफ के प्रवक्‍ता मुस्‍तफा बाली ने कहा है कि तुर्की उस समझौते की शर्तों का स्‍पष्‍ट उल्‍लंघन कर रहा है, जो बृहस्‍पतिवार को अमरीका के उप राष्‍ट्रपति माइक पेंस की अंकारा यात्रा के दौरान हुआ था।