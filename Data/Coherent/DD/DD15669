उत्तर प्रदेश की राजधानी लखनऊ के एक मदरसे से बेहद अफसोसनाक मामला सामने आया है. सआदतगंज थाना क्षेत्र के एक मदरसा 'खदीज़तुल कुबरा लिलबनात' के संचालक पर छात्राओं ने यौन शोषण का आरोप लगाया है.  घटना की सूचना पर शुक्रवार देर शाम पुलिस ने मदरसे में छापेमारी कर 51 छात्राओं को छुड़ाया. मदरसे के संचालक पर आरोप है कि वह लड़कियों से अश्लील हरकतें करता था, साथ ही वह छात्राओं पर अश्लील कार्य करने का दबाव भी बनाता था. संचालक की जबरदस्ती से परेशान होकर मदरसे की लड़कियों ने शुक्रवार दोपहर मदरसे की खिड़की से पर्चे फेंककर स्थानीय लोगों से मदद की गुहार लगाई. इसके बाद पुलिस और प्रशासन की टीम ने छापा मारकर शुक्रवार रात 51 छात्राओं को मुक्त करवाया. छापेमारी के बाद पुलिस ने मदरसे के संचालक कारी तैय्यब ज़िया को गिरफ्तार कर लिया है. 