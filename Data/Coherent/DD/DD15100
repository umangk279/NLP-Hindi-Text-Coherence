परीक्षा पर चर्चा के दौरान प्रधानमंत्री छात्रों को तनाव से मुक्त होकर परीक्षा को रोचक बनाने के गुर बताएंगे। इस दौरान करीब दस छात्रों को प्रधानमंत्री से सीधे सवाल पूछने का मौका भी मिलेगा।  प्रधानमंत्री नरेंद्र मोदी आज राजधानी दिल्‍ली में विद्यार्थियों के साथ परीक्षा पर चर्चा कार्यक्रम में बातचीत करेंगे। राजधानी के तालकटोरा स्‍टेडियम में करीब ढाई हजार छात्रों के अलावा देशभर के 6 लाख स्कूलों और 35 हजार उच्च शिक्षण संस्थानों के छात्रों के साथ प्रधानमंत्री वीडियो कांफ्रेंसिंग के जरिए संवाद करेंगे। इस दौरान करीब दस छात्रों को प्रधानमंत्री से सीधे सवाल पूछने का मौका भी मिलेगा। सीज़न परीक्षाओं का है और परीक्षा को लेकर छात्रों और उनके अभिभावकों में स्वाभाविक तौर पर तनाव रहता है। परीक्षा के दौरान ऐसा लगता है मानो छात्रों का सब कुछ दांव पर लगा हो, ऐसे में उन्हें परीक्षा बोझ की तरह लगने लगती है। प्रधानमंत्री नरेंद्र मोदी समय समय पर छात्रों को परीक्षा के तनाव से बचने और सकारात्मक सोच के साथ आगे बढ़ने के टिप्स देते रहे हैं। इसी कड़ी में प्रधानमंत्री शुक्रवार को राजधानी के तालकटोरा स्टेडियम में देश भर के बच्चों के साथ परीक्षा पर चर्चा करेंगे। स्टेडियम में मौजूद करीब ढाई हजार छात्रों के अलावा देशभर के 6 लाख स्कूलों और 35 हजार उच्च शिक्षण संस्थानों के छात्रों के साथ प्रधानमंत्री वीडियो कांफ्रेंसिंग के जरिए संवाद करेंगे। प्रधानमंत्री पहले भी कई मौकों पर छात्रों के साथ संवाद करते रहे हैं, लेकिन ये पहला मौका है जब वो परीक्षा पर चर्चा के लिए देशभर के छात्रों से रूबरू होंगे। 