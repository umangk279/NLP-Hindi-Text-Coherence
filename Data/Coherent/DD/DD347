प्रधानमंत्री नरेंद्र मोदी ने किया मध्यप्रदेश के रेहड़ी-पटरी वालों के साथ 'स्वनिधि संवाद'। कहा इस योजना से ब्याज़ से पूरी तरह से मिल सकती है मुक्ति, कोरोना काल में रेहड़ी पटरी वालों को हुए नुकसान की भरपाई करने में पीएम स्‍वनिधि योजना मददगार  प्रधानमंत्री नरेंद्र मोदी ने मध्‍यप्रदेश के रेहड़ी पटरी वालों के साथ "स्‍वनिधि संवाद'' किया। भारत सरकार द्वारा कोविड-19 महामारी से प्रभावित निर्धन रेहड़ी पटरी वालों को पुन: आजीविका से जोड़ने के लिए पीएम स्‍वनिधि योजना भारत सरकार द्वारा 01 जून, 2020  को प्रारंभ की गई थी। प्रधानमंत्री ने कार्यक्रम के दौरान राज्य के रेहड़ी पटरी वालों की समस्याओं को जाना और उनके द्वारा किए जा रहे अभूतपूर्व कार्यों के लिए उनकी सराहना की। प्रधानमंत्री ने कहा कि मध्य प्रदेश सरकार ने कोरोना काल में रेहड़ी पटरी वालों की समस्याओं का निदान करने के लिए तेज़ी से काम किया है। इसके साथ ही पीएम स्‍वनिधि योजना के जरिए लोगों को कैसे ज्यादा से ज्यादा लाभ मिल सके और इस वर्ग के लोगों की वित्तीय स्थिति में सुधार हो सके, इसके लिए मध्य प्रदेश सरकार ने बेहतरीन काम किया है। इस योजना के तहत प्रक्रिया को बेहद सरल बनाया गया है, ताकि योजना का लाभ उठाने के लिए  रेहड़ी पटरी वाले लोगों को ज्यादा दिक्कत ना उठानी पड़े। प्रधानमंत्री ने कहा कि कोरोना काल में रेहड़ी पटरी वालों को रोज़गार के लिहाज़ से काफी नुकसान हुआ जिससे उनकी आमदनी भी प्रभावित हुई। ऐसे में पीएम स्‍वनिधि योजना से इन लोगों को मदद मिली है। सरकार की कोशिश रही है कि समाज के वंचित वर्गों के विकास के लिए तत्परता से काम किया जाए। गरीबों के लिए जितना काम पिछले 6 साल में हुआ है, उतना पहले कभी नहीं हुआ। सरकार की योजनाओं से हर क्षेत्र के गरीब-पीड़ित-शोषित-वंचित लोगों को लाभ मिला है। प्रधानमंत्री ने कहा कि सरकार ने शहरों में रेहड़ी पटरी वालों के उचित किराए में बेहतर आवास उपलब्ध कराने की भी एक बड़ी योजना शुरु की है। इसके अलावा एक देश, एक राशन कार्ड की सुविधा के तहत देश में कहीं भी जाने पर ये सभी लोग अपने हिस्से का सस्ता राशन ले पाएंगे। 