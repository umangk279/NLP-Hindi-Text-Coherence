अमेरिका के राष्ट्रपति डोनाल्ड ट्रंप ने अमेरिका अंतरिक्ष कमान के गठन के प्रस्ताव पर हस्ताक्षर किए, यह यूएस आर्मी की होगी 11वीं कमांड जो अंतरिक्ष से सैन्य अभियानों को संचालित करेगी ।    अमेरिका के राष्ट्रपति डोनाल्ड ट्रंप ने 'अंतरिक्ष कमान' बनाने का आदेश दिया । यह पेंटागन में एक नया संगठनात्मक ढांचा होगा, जिसका सैन्य अंतरिक्ष अभियानों पर समग्र नियंत्रण होगा । इस बारे में ट्रंप ने रक्षा मंत्री जिम मैटिस को एक मेमो भेजा, जिसमें उन्होंने कहा, 'मैं अमेरिका के कानून के मुताबिक 'यूनाइटेड स्टेट्स स्पेस कमांड' को कार्यात्मक एकीकृत युद्धक कमान के तौर पर स्थापित करने का निर्देश देता हूं ।'  बता दें कि नई कमान ट्रंप की नई सैन्य इकाई 'स्पेस फोर्स' बनाने के लक्ष्य से अलग है लेकिन यह उस दिशा में एक कदम हो सकता है। ट्रंप ने एक्शन ऐसे समय में लिया है जब रूस और चीन अमेरिकी सैटलाइट्स को बाधित और जड़ से खत्म करने के लिए कोई न कोई राह तलाश रहे हैं। 