कोरोना वायरस का संक्रमण अभी तक पूरी दुनिया में बढ़ने के दौर में है। विश्व स्वास्थ्य संगठन भी लगातार निगरानी बनाए हैं और चीन के नए इलाकों में भी सक्रिय हो गई है। हालांकि कोरोना से पीड़ितों की संख्या लगातार बढ़ रही है। वहीं, भारत सरकार लगातार चौकन्ना है और तमाम एहतियात बरत रही है।  इस बीच चीन के वुहान से आकर दिल्ली के छावला स्थित आईटीबीपी सेंटर में रहे रहे अब तक कुल 358 लोगों को उनके घरों के लिए रवाना कर दिया गया है। चीन में कोरोनो वायरस का कहर लगातार जारी है और कोविड-19 से 98 और लोगों की मौत हो जाने के साथ ही अब तक 1800 से भी ज्यादा लोगों की मौत हो चुकी है। अभी तक इसके कुल 72,436 मामलों की पुष्टि हो चुकी है।इस बीच डब्ल्यूएचओ के प्रतिनिधिमंडल ने बीजिंग, गुआंगडोंग और सिचुआन प्रांतों में जांच शुरू कर दी है। इस बीच भारत में चीन के राजदूत सन वेइदोंग ने कहा है कि चीन को पूरा भरोसा है कि हम कोरोना वायरस से पूरी तरह से निपट लेंगे। उन्होंने कहा कि हुबेई प्रांत के बाहर कोरोना वायरस के पुष्ट मामलों की संख्या में कमी आई है। इस बीच चीन के वुहान से आकर दिल्ली के छावला स्थित आईटीबीपी सेंटर में रहे रहे करीब 100 और लोगों को छुट्टी दे दी गयी है। सोमवार को भी 200लोगों को छुट्टी दी गयी थी। कहा जा कहा है कि बुधवार तक सभी 406 लोगों को इस केंद्र से उनके घरों के लिए भेज दिया जाएगा। आईटीबीपी सभी को एक गुलाब और बल का कैलेंडर भी भेंट कर रही है। कई लोग इस विदाई के मौके पर भावुक भी हो गए और आईटीबीपी की तारीफ की। वहीं गुड़गांव के मानेसर में स्थित सेना के कैंप में रह रहे करीब ढाई सौ लोगों को फिट घोषित कर दिया गया है जबकि बडी संख्या में लोगों को उनके घर भेजा जा रहा है। भारत सरकार इस मामले में पूरी तरह सतर्क है और   एहतियात बरत रही है। केंद्र सरकार राज्य सरकारों के साथ संपर्क में है और उन्हें पूरी मदद कर रही है। इस मामले में गठित जीओएम भी निगरानी कर रही है। वहीं वित्त मंत्री निर्माल सीतारमण ने मंगलवार को कोरोना वायरस के मसले पर कारोबार जगत के साथ बैठक की। उन्होंने कहा कि केंद्र सरकार उद्योग और व्यापार पर कोरोना वायरस के असर पर लगातार नज़र रख रही है। हालांकि उन्होंने कहा कि अभी यह कहना जल्दबाजी होगी कि इसका मेक इन इंडिया पर क्या असर पड़ रहा है। साथ ही वित्त मंत्री ने कहा कि  व्यापक विचार विमर्श के बाद सरकार जल्दी ही कुछ कदमों का एलान करेगी। उधर जापान कोरोना वायरस से निपटने के लिए एक नए उपाय पर काम कर रहा है जिसके तहत एचआईवी की दवाओं के ज़रिए कोरोना वायरस संक्रमण का इलाज करने के लिए जल्द ही परीक्षण शुरू किए जाएंगे। हालांकि अभी यह पता नहीं है कि नई दवा को मंजूरी मिलने में कितना समय लगेगा। गौरतलब है कि जापान में  कोरोना वायरस से जुड़े 610 मामले सामने आ चुके हैं जिसमें योकोहामा में अलग-थलग खडे क्रूज जहाज में संक्रमित 542 लोग शामिल हैं । जापान में समुद्र तट के पास अलग खड़े किए गये क्रूज जहाज पर सवार और कोरोना वायरस से संक्रमित छह भारतीयों की स्थिति में सुधार हो रहा है। 