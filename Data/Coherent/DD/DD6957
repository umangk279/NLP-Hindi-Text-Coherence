शानदार जीत के बाद अपने संसदीय क्षेत्र पहुंचे प्रधानमंत्री नरेंद्र मोदी, बाबा विश्वनाथ का लिया आशीर्वाद, काशी के लोगों और कार्यकर्ताओं का जताया आभार, कहा- इस चुनाव में कैमेस्ट्री ने अंक गणित को किया पराजित।   लोकसभा चुनाव 2019 में महाविजय के महानायक प्रधानमंत्री नरेन्द्र मोदी आज काशी में हैं। काशी उनका संसदीय क्षेत्र है जहां से वो पहली बार 2014 में सांसद चुने गए और अब दोबारा भी रिकार्ड मतों से जीत अपने नाम की। काशी और काशी के लोगों का आभार जताने प्रधानमंत्री नरेन्द्र मोदी विशेष विमान से वाराणसी के बाबतपुर एयरपोर्ट पहुंचे। जहां भाजपा अध्यक्ष अमित शाह, उ.प्र. के राज्यपाल रामनाइक और मुख्यमंत्री योगी आदित्यनाथ ने उनका स्वागत किया।  काशी की धरती पर कदम रखने के बाद प्रधानमंत्री नरेंद्र मोदी का काफिला वाराणसी पुलिस लाइंस से काशी विश्वनाथ मंदिर के लिए रवाना हुआ । रास्ते में मौजूद लोगों ने अपने सांसद और देश के प्रधानमंत्री का दिल खोलकर स्वागत किया। प्रधानमंत्री का काफिला मलदहिया चौराहे से होता हुए विश्वेश्वर गंज पहुंचा। इतनी भीषण गर्मी में भी लोग अपने नेता की एक झलक पाने के लिए धूप में खड़े रहे। प्रधानमंत्री ने भी उनका अभिवादन स्वीकार किया और उनके लिए अपना आभार जताते रहे। इस दौरान उनके साथ भाजपा अध्यक्ष अमित शाह और यूपी के मुख्यमंत्री योगी आदित्यनाथ मौजूद रहे। इससे पहले चुनावों की गहमागहमी के बीच प्रधानमंत्री पिछले महीने 25 अप्रैल को भी वाराणसी दो दिवसीय दौरे पर पहुंचे थे। अपना नामांकन दाख़िल करने से पहले उन्होने बीएचयू लंका गेट से गोदौलिया तक रोड शो के ज़रिए जनसमर्थन मांगा था। इसके बाद उन्होने दश्वाश्मेघ घाट पर गंगा आरती की थी।  इसके बाद प्रधानमंत्री नरेंद्र मोदी काशी विश्वनाथ मंदिर पहुंचे। जहां पूरे विधि-विधान से उन्होंने बाबा-विश्वनाथ की पूजा की। यहां भी उनके साथ भाजपा अध्यक्ष अमित शाह और उत्तर प्रदेश के मुख्यमंत्री योगी आदित्यनाथ भी मंदिर में मौजूद रहे। पूजा करने के बाद प्रधानमंत्री ने ब्राह्मण वरण भी किया। लोकसभा चुनावों में जीत के बाद प्रधानमंत्री के नेतृत्व में नई सरकार का गठन होगा। इससे पहले उन्होने अपने संसदीय क्षेत्र का जहां एक ओर आभार जताया तो वहीं उन्होने बाबा-विश्वनाथ से भक्ति, शक्ति और जन-कल्याण का आशीर्वाद भी मांगा।  कार्यकर्ताओं, संगठन और काशी के लोगों का आभार जताते हुए प्रधानमंत्री ने कहा कि इस चुनाव की सभी कसौटियों पर काशी को लोग डिस्टिंक्शन मार्क्स के साथ पास हुए हैं। पीएम ने इस बात के लिए भी अभिनंदन किया कि उन्होंने इस चुनाव को हार-जीत के  तराजू से नहीं तोला। पीएम ने कहा कि इस चुनाव में अंक गणित को कैमिस्ट्री ने पराजित कर दिया है और ये जीत एकता को दर्शाती है विभाजन को नहीं।    