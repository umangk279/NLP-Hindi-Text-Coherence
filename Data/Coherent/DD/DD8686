प्रधानमंत्री नरेंद्र मोदी शनिवार को दादरा एवं नगर हवेली की राजधानी सिलवासा की यात्रा पर होंगे. जहां वो दादरा एवं नगर हवेली के अलावा दमण-दीव को 1,700 करोड़ रुपये से अधिक की विकास योजनाओं का उद्घाटन और लोकार्पण करेंगे. इनमें सबसे अहम है सिलवासा में मेडिकल कॉलेज की स्थापना, जिसकी मांग दोनों प्रदेशों के लोग वर्षों से कर रहे थे.  प्रधानमंत्री के तौर पर नरेंद्र मोदी दूसरी बार सिलवासा आ रहे हैं. शनिवार को प्रधानमंत्री दमण-दीव और दादरा एवं नगर हवेली के लिए कई विकास योजनाओं की शुरुआत करेंगे. दोनों केंद्र शासित प्रदेशों के लिए ये दिन ऐतिहासिक होगा. यहां पहले मेडिकल कॉलेज की आधारशिला प्रधानमंत्री रखेंगे. ये कॉलेज 189 करोड़ रुपये की लागत से 150 सीटों वाला होगा. इसमें आगामी सत्र से पढ़ाई शुरू हो जाएगी. मेडिकल कॉलेज के निर्माण के लिए 2018-19 में 114 करोड़ रुपये और 2019-20 में 75 करोड़ रुपये की राशि स्वीकृत की गई है. इसके बनने से दमण-दीव और दादरा एवं नगर हवेली के छात्रों, खासकर आदिवासी और ग्रामीण इलाकों के छात्रों को काफी फायदा मिलेगा. शनिवार को अपनी यात्रा के दौरान प्रधानमंत्री दमण-दीव और दादरा एवं नगर हवेली के लिए 860 करोड़ रुपये की विकास योजनाओं की आधाशिला रखेंगे, जबकि करीब 900 करोड़ रुपये की विभिन्न योजनाओं का लोकार्पण करेंगे. दमण-दीव की जिन प्रमुख योजनाओं का उद्घाटन होना है उनमें दीव में ढाई सौ करोड़ रुपये की लागत से तैयार एजुकेशन हब, दमणगंगा नदी पर 48 करोड़ रुपये की लागत से बना जरी कचिगाम सेतु और दमण में ही 4 करोड़ 73 लाख रुपये के खर्च से तैयार आदिवासी कल्चरल सेंटर शामिल है. जबकि दादरा एवं नगर हवेली के प्रमुख प्रोजेक्ट्स में सिलवासा में 11.4 किलोमीटर लंबी रिंग रोड,  दमणगंगा रिवर फ्रंट जिसके तीनों फेज पूरे कर लिए गए हैं, सीवरेज ट्रीटमेंट प्लांट, स्कूली बच्चों के मिड डे मील के लिए सेंट्रलाइज्ड किचन, ग्रामीण इलाकों में पीने का पानी पहुंचाने के लिए इंटीग्रेटेड वॉटर सप्लाई स्कीम और 12 हेल्थ एंड वेलनेस सेंटर्स भी शामिल हैं. 