प्रधानमंत्री नरेंद्र मोदी की पहली फलस्तीन यात्रा के दौरान दोनों देशों के बीच 6 अहम समझौतों पर हस्ताक्षर हुए.  भारत और फलस्तीन के संबंध वैसे तो काफी पुराने हैं लेकिन पीएम मोदी की इस यात्रा ने इन रिश्तों को नया आयाम दिया है. दोनों नेताओं की गर्मजोशी इस संक्षिप्त दौरे में साफ दिखी और भारत ने भी साफ कर दिया कि वो फलस्तीन के साथ खड़ा है. फलस्तीनी राष्ट्रपति से वार्ता के बाद पीएम मोदी ने कहा कि दोनों देशों के रिश्ते समय की कसौटी पर खरे उतरे हैं. पीएम ने पश्चिम एशिया की शांति प्रक्रिया का जिक्र करते हुए क्षेत्र में जल्द शांति बहाली की उम्मीद जताई. फलस्तीनी राष्ट्रपति महमूद अब्बास ने भारत की भूमिका की सराहना करते हुए कहा कि उनका देश इसराइल के साथ शांति प्रक्रिया में सहायता के लिए अंतरराष्ट्रीय मंच पर भारत की भूमिका पर विश्वास करता है. फलस्तीन के पीएम रामी हमदल्ला ने पीएम मोदी के रामल्ला पहुंचने पर उनकी अगवानी की. दोनों नेताओं की गर्मजोशी देखने को मिली. इसके बाद पीएम फलस्तीन के दिवंगत नेता यासीर अराफात की कब्र पर पहुंचे और उन्हें पुष्पचक्र अर्पित कर श्रद्धांजलि दी. फिर वक्त था प्रधानमंत्री नरेंद्र मोदी और महमूद अब्बास के बीच द्विपक्षीय वार्ता का. दोनों नेताओं ने आपसी संबंधों के विभिन्न आयामों पर चर्चा की. जिसके बाद दोनों देशों में 6 समझौतों पर दस्तखत हुए. इन समझौतों में: फलस्तीन में सुपर स्पेशलिटी अस्पताल की स्थापना, फलस्तीन में स्कूल की स्थापना से जुड़े तीन समझौते, महिला सशक्तिकरण पर फलस्तीनी सेंटर में सहयोग के लिए समझौता तथा रामल्ला में बनने वाले देश के राष्ट्रीय प्रिंटिंग प्रेस से जुड़े उपकरणों की खरीद का समझौता शामिल है. पीएम ने महमूद अब्बास को भरोसा दिया कि भारत फलस्तीन के लोगों के हितों के लिए प्रतिबद्ध है. फलस्तीन के साथ भारत के काफी पुराने संबंध हैं और यात्रा पर रवाना होने से पहले पीएम ने इन संबंधों को याद करते हुए कहा था कि वो फलस्तीन की अवाम के प्रति भारत के समर्थन को दोहराने तथा फलस्तीन के विकास को लेकर आशावादी हैं. पीएम की ये यात्रा न केवल ऐतिहासिक साबित हुई है बल्कि दोनों देशों में महत्वपूर्ण साझेदारी के नए युग के शुरुआत की गवाह भी बनी है. 