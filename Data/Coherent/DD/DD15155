नई दिल्ली में शनिवार को 'प्रोफेशनल इनसिक्योरिटी एंड चैलेंजेस इन मीडिया' थीम पर पीटीआई एम्पलॉयस यूनियन की वार्षिक आम सभा हुई. इस कार्यक्रम में विशेष तौर पर शामिल सूचना और प्रसारण मंत्री स्मृति ईरानी ने अपने अनुभवों को साझा करते हुए पीटीआई और यूएनआई जैसी न्यूज़ एजेंसियों को कई महत्वपूर्ण सुझाव दिए.  केंद्रीय मंत्री ने कहा कि ये एजेंसियां अपने अनुभवों को आज के दौर में पत्रकारिता कर रहे छात्रों के साथ बांट सकती हैं. इस दौरान उन्होंने कहा कि पत्रकारिता का एक ही एजेंडा होना चाहिए और वो है ‘सच’ सूचना और प्रसारण मंत्री ने एक महत्वपूर्ण बात ये भी कही कि कोई भी न्यूज़ एजेंसी अपना एजेंडा सेट न करे. क्योंकि ये समाज के लिए नुकसानदेह हो सकता है. उन्होंने पत्रकारों को भी सुझाव दिया कि वो बिना जल्दबाजी के पहले एजेंसी की ख़बरों को जांचें फिर पत्रकार उसे प्रसारित करें. 