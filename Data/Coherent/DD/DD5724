भारत की स्टार बैडमिंटन खिलाड़ी पीवी सिंधु ने विश्व चैम्पियनशिप में महिला एकल का खिताब अपने नाम कर लिया है. फाइनल मुकाबले में सिंधु ने जापान की नोज़ोमी ओकुहारा को सीधे सेटों में 21-7, 21-7 से मात दी. ये पहला मौका है जब किसी भारतीय खिलाड़ी ने इस खिताब को अपने नाम करने में कायमाबी पाई है.  भारत की पीवी सिंधु ने विश्व चैम्पियनशिप का खिताब अपने नाम कर लिया है. ये पहला मौका है जब किसी भारतीय खिलाड़ी ने इस खिताब को जीतने में कामयाबी पाई है. स्विट्ज़रलैंड के बासेल में खेले गए फाइनल मुकाबले में पांचवीं वरीयता प्राप्त पीवी सिंधु का सामना चौथी वरीयता प्राप्त जापान की ऩोज़ोमी ओकुहारा के साथ था. पहले गेम में सिंधु ने शुरुआत से ही बढ़त बना ली और स्कोर को अपने हक में 8-1 तक पहुंचा दिया. इसके बाद भी सिंधु का जबरदस्त प्रदर्शन जारी रहा और इस बढ़त को वो 16-2 तक ले गईं. अपनी बढ़िया प्लेसमेंट और जजमेंट से सिंधु ने पहले गेम को आसानी से 21-7 से अपने नाम कर लिया. दो बार विश्व बैडमिंटन चैम्पियनशिप में लगातार हारने वाली सिंधु ने दूसरे गेम में भी ज़बरदस्त प्रदर्शऩ जारी रखा और इस खिताब को अपने नाम करने का जूनून उनके खेल में साफ नज़र आ रहा था. इस मुकाबले में भी सिंधु ने अच्छी शुरुआत की और 9-2 की बढ़त बनाकर नोज़ोमी ओकुहारा को मुश्किल में डाल दिया. नोज़ोमी ओकुहारा के पास सिंधु के इस खेल का कोई जवाब नज़र नहीं आया और वो बार-बार बेस लाइन पर गलती करती नज़र आईं. सिंधु ने दूसरे गेम में 16-4 की बढ़त बनाकर ओकुहारा की मुश्किलें और बढा दीं. आखिरकार सिंधु ने इस गेम को भी 21-7 से जीतकर विश्व चैम्पियनशिप का खिताब 21-7, 21-7 से अपने नाम किया. गौतरतलब है कि इससे पहले सिंधु दो रजत पदक और दो कांस्य पदक अपने नाम कर चुकी हैं. 