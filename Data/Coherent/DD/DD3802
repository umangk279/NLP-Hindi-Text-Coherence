मानव संसाधन विकास मंत्रालय की ओर से शुक्रवार को नई दिल्ली में सोशल मीडिया और संचार विषय पर एक राष्ट्रीय कार्यशाला का आयोजन किया गया, जिसका उद्घाटन केंद्रीय मानव संसाधन विकास मंत्री रमेश पोखरियाल निशंक ने किया. विभिन्न सरकारी योजनाओं और कार्यक्रमों की जानकारी सोशल मीडिया के जरिए अधिक से अधिक लोगों तक पहुंचाने का आह्वान करते हुए रमेश पोखरियाल ने कहा कि सोशल मीडिया ज्ञान और सूचना साझा करने का एक बेहतर माध्यम है.  केंद्रीय मानव संसाधन विकास मंत्री रमेश पोखरियाल निशंक ने विभिन्न सरकारी योजनाओं और कार्यक्रमों की जानकारी सोशल मीडिया प्लेटफॉर्म के जरिए अधिक से अधिक लोगों तक पहुंचाने का आह्वान किया है. नई दिल्ली में सोशल मीडिया और संचार विषय पर राष्ट्रीय कार्यशाला को संबोधित करते हुए उन्होंने कहा कि एक भारत श्रेष्ठ भारत, उन्नत भारत, फिट इंडिया, स्वच्छ भारत और सिंगल यूज प्लास्टिक के खिलाफ अभियान को सोशल मीडिया के जरिए लोगों तक पहुंचाना चाहिए. उन्होंने उच्च शिक्षण संस्थानों में हो रहे शोध कार्यों की जानकारी सोशल मीडिया के जरिए लोगों तक पहुंचाने का भी आह्वान किया. मानव संसाधन विकास मंत्री ने बताया कि आईआईटी, आईआईएम, केंन्द्रीय विश्वविद्यालयों आदि में जिस बड़े दायरे और गुणवत्ता के अनुसंधान, नवाचार और नए अध्ययन हो रहे हैं, वो दुनिया में कहीं और नहीं देखे जा सकते. पोखरियाल ने आगे कहा कि सोशल मीडिया के धुरंधर अपने संस्थान के बारे में धारणा को स्थानीय, राष्ट्रीय और विश्व स्तर पर बेहतर बनाने में मदद करेंगे. विभिन्न शैक्षणिक संस्थानों और संगठनों के लिए इस एक दिवसीय कार्यशाला का आयोजन मानव संसाधन विकास मंत्रालय एवं पत्र सूचना कार्यालय की ओर से किया गया. पत्र सूचना कार्यालय (पीआईबी) के प्रधान महानिदेशक केएस धतवालिया ने इस मौके पर कहा कि नई दिल्ली स्थित भारतीय जनसंचार संस्थान में अगले साल से न्यू मीडिया और सोशल मीडिया पर मास्टर्स डिग्री कोर्स शुरू किया जाएगा. पीआईबी के प्रधान महानिदेशक ने बताया कि शिक्षण संस्थानों की उपलब्धियों को उजागर करने में पीआईबी द्वारा सोशल मीडिया चैम्पियनों को किस प्रकार का समर्थन दिया जा सकता है. सोशल मीडिया पर मानव संसाधन विकास मंत्रालय की ओर से आयोजित इस राष्ट्रीय कार्यशाला में विभिन्न केंद्रीय शिक्षण संस्थानों और संगठनों के करीब 200 सोशल मीडिया चैम्पियनों ने हिस्सा लिया. मानव संसाधन विकास मंत्रालय एवं पत्र सूचना कार्यालय के तमाम वरिष्ठ अधिकारी इस मौके पर मौजूद रहे. पीआईबी की अतिरिक्त महानिदेशक नानू भसीन ने सभी शिक्षण संस्थानों से अपनी उपलब्धियों को सोशल मीडिया के जरिए साझा करने का आह्वान किया. इस कार्यशाला के पहले सत्र के दौरान माईगॉव के मुख्य कार्यकारी अधिकारी अभिषेक सिंह ने सरकारी संचार के लिए सोशल मीडिया मंचों की रणनीतियों के बारे में प्रतिभागियों का मार्गदर्शन किया. दूसरे सत्र में पीआईबी के सोशल मीडिया एडीजी बी नारायणन ने सोशल मीडिया की चुनौतियों के बारे में प्रतिभागियों का मार्गदर्शन किया. मानव संसाधन मंत्री के सलाहकार डॉ राजेश नैथानी ने अपने सत्र में प्रतिभागियों को मानव संसाधन विकास मंत्रालय की पहल और अभियानों के बारे में जानकारी दी. कार्यशाला के अंत में सभी प्रतिभागियों को इसमें हिस्सा लेने का प्रमाण-पत्र प्रदान किया गया. 