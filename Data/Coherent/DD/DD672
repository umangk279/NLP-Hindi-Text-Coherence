रूस ने दुनिया की पहली कोरोना वायरस वैक्‍सीन को मंजूरी दे दी है। खुद रूस के राष्‍ट्रपति व्‍लादिमीर पुतिन ने इसका ऐलान किया है। उन्‍होंने बताया कि रूस के स्‍वास्‍थ्‍य मंत्रालय ने इस कोरोना वायरस वैक्‍सीन को अपनी मंजूरी दे दी है।  राष्‍ट्रपति पुतिन ने यह भी बताया कि उनकी बेटियों को यह टीका लगाया जा चुका है। मॉस्‍को के गामलेया रिसर्च इंस्टिट्यूट ने एडेनो वायरस को बेस बनाकर यह वैक्‍सीन तैयार की है। रूस के राष्‍ट्रपति ने कहा कि सुबह दुनिया में पहली बार नए कोरोना वायरस के खिलाफ वैक्‍सीन रजिस्‍टर्ड हुई। राष्‍ट्रपति पुतिन ने उन सभी को धन्‍यवाद दिया जिन्‍होंने इस वैक्‍सीन पर काम किया है। पुतिन ने कहा कि वैक्‍सीन जरूरी टेस्‍ट से गुजरी है लेकिन रूस के दावों पर दुनिया भर के तमाम जानकार सवाल उठा रहे हैं। इस वैक्‍सीन के क्लीनिकल ट्रायल पूरे होने का दावा करने वाले इंस्टिट्यूट ने अब तक दूसरे और तीसरे फेज के ट्रायल के आंकड़े सार्वजनिक नहीं किए हैं। ये दोनों फेज यह तय करने में अहम भूमिका निभाते हैं कि वैक्‍सीन कितनी कारगर और सुरक्षित है। डब्‍लूएचओ ने भी कहा है कि उसके पास रूस की वैक्‍सीन के केवल फेज वन के आंकड़े हैं। डब्‍लूएचओ ने रूस से आग्रह किया है कि वह सभी मानकों का पालन करे। 