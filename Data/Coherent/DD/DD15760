इंदौर के होल्कर स्टेडियम में श्रीलंका के ख़िलाफ़ दूसरे टी20 में रोहित शर्मा ने वह कारनामा कर दिखाया, जो उनसे पहले सिर्फ़ एक ही बल्लेबाज़ कर सका है. रोहित शर्मा ने अंतरराष्ट्रीय टी20 में सबसे तेज़ शतक के विश्व रिकॉर्ड की बराबरी कर ली. रोहित ने सिर्फ़ 35 गेंदों पर शतक पूरा किया. इससे पहले मिलर ने 35 गेंद में शतक लगाया था.  वनडे सीरीज़ में श्रीलंका के ख़िलाफ़ दोहरा शतक लगाने वाले भारतीय सलामी बल्लेबाज़ रोहित शर्मा का बल्ला दूसरे टी20 मुक़ाबले में जमकर बोला. पहले टी20 में ज्यादा स्कोर नहीं कर पाने वाले रोहित ने दूसरे मुक़ाबले में श्रीलंकाई गेंदबाज़ों की जमकर ख़बर ली. श्रीलंका की ओर से पारी का पहला ओवर एंजेलो मैथ्‍यूज ने फेंका, जिसमें रोहित शर्मा ने दो चौके लगाए. उन्होंने केवल 23 गेंदों में अपना अर्धशतक पूरा किया. इस दौरान रोहित ने सात चौके और तीन छक्‍के लगाए. अर्धशतक लगाने के बाद रोहित ने और ज्यादा खुलकर बल्लेबाज़ी की. उन्होंने 11वें ओवर में थिसारा परेरा की गेंद पर चार छक्‍के जमाए. इस ओवर में 26 रन बने. रोहित शतक के करीब पहुंच चुके थे. अगले ओवर में रोहित ने 35 गेंदो में अपना शतक पूरा किया. उन्‍होंने इसके लिए 11 चौके और आठ छक्‍के लगाए. इसी के साथ रोहित ने अंतरराष्ट्रीय टी20 में सबसे तेज़ शतक के विश्व रिकॉर्ड की बराबरी कर ली. रोहित से पहले दक्षिण अफ्रीका के डेविड मिलर ने 35 गेंदों पर शतक लगाया था. रोहित ने अपने दूसरे 50 रन केवल 12 गेंदो में पूरे किए. टी20 में रोहित का ये दूसरा शतक था. चमीरा ने 118 के स्कोर पर धनंजय के हाथों कैच कराकर रोहित की पारी का अंत किया. अपनी इस पारी के दौरान रोहित ने 12 चौके और 10 छक्के लगाए. 