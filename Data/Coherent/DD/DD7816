प्रधानमंत्री ने मतदान के प्रति जागरुकता फैलाने में योगदान करने का लोगों से किया आह्वान, ट्वीट संदेशों के जरिए बड़ी हस्तियों को 'हैशटैग वोट कर' से जोड़ा, कहा- लोकतंत्र को मजबूत करने के लिए आगे आएं  प्रधानमंत्री नरेंद्र मोदी ने आगामी लोकसभा चुनाव में लोगों की ज्यादा से ज्यादा भागीदारी सुनिश्चित करने के लिए रविवार को सोशल मीडिया पर एक नया कैंपेन 'वोट कर' शुरू किया। उन्होंने ट्वीट कर देशवासियों से मतदान में बढ़-चढ़कर हिस्सा लेने की अपील की है, अपने 'वोट कर' अभियान के तहत पीएम मोदी ने खेल, मनोरंजन और मीडिया से जुड़ी हस्तियों से मतदाताओं के बीच जागरूकता बढ़ाने की अपील की। उन्होंने ट्वीट किया, "मेरे प्यारे भारतवासियों, वोट कर कहने का समय आ गया है। आगामी लोकसभा चुनाव में सुनिश्चित कीजिए कि आप और साथ ही साथ आपका परिवार और दोस्त भारी संख्या में मतदान करेंगे। आपके ऐसा करने से देश के भविष्य पर सकारात्मक प्रभाव पड़ेगा।" पीएम मोदी ने लोगों से अपील की है, 'यदि आप वोटरों को जागरूक करने के लिए कोई भी नई पहल कर रहे हैं तो उसकी जानकारी #VoteKar के साथ साझा करें।'  प्रधानमंत्री ने बॉलीवुड के दिग्गज अभिनेताओं अनुपम खेर, कबीर बेदी और फिल्म निर्माता शेखर कपूर को टैग कर अपने ट्वीट में कहा कि इन लोगों ने वैश्विक स्तर पर भारत का मान और सम्मान बढ़ाया है। उन्होंने इनसे अपील करते हुए कहा कि वे देशवासियों को अधिक से अधिक संख्या में मतदान के लिए प्रेरित करें। उन्होंने बॉलीवुड अभिनेता हृतिक रोशन और आर. माधवन को टैग कर ट्वीट किया, 'आपका काम न सिर्फ मनोरंजन के लिए मायने रखता है, बल्कि इसके पीछे जुनून और कठिन परिश्रम भी है। आपकी आवाज बेहद मायने रखती है, इसलिए अगर आप लोगों को मतदान के लिए जागरूक करने में मदद करेंगे, तो इससे भारत का लोकतंत्र और मजबूत होगा।'  पीएम मोदी ने बॉलीवुड के दिग्गजों अनिल कपूर, अजय देवगन और माधुरी दीक्षित को भी टैग किया और ट्वीट कर कहा, 'बॉक्स ऑफिस के बाद अब पोलिंग बूथों पर टोटल धमाल का वक्त आ गया है। वोट कर मूवमेंट को आपके सपोर्ट से भारत के लोकतंत्र का भविष्य समृद्ध होगा। आइये हम सब मिलकर ज्यादा से ज्यादा मतदान सुनिश्चित करते हैं।'  इसी तरह, पीएम ने टाइम्स डिजिटल के चीफ एडिटर राजेश कालरा समेत मीडिया के कई दिग्गजों को भी अपने ट्वीट में टैग करते हुए कहा, 'आज की तारीख में भारी तादाद में युवा चलते-फिरते वक्त समाचारों से रूबरू होते हैं, ऐसे में एक बेहतर कल सुनिश्चित करने को लेकर उन्हें उत्साहित करने का यह माकूल वक्त है।' प्रधानमंत्री मोदी ने नवभारत टाइम्स सहित कई अन्य मीडिया संस्थानों को टैग किया और ट्वीट कर कहा, 'लोकतंत्र ज्यादा से ज्यादा मतदान से और मजबूत होगा। मैं इनसे लोगों को मतदान का महत्व समझाने और ज्यादा से ज्यादा मतदान के लिए उन्हें जागरूक करने की अपील करता हूं।'  प्रधानमंत्री ने क्रिकेट खिलाड़ी शिखर धवन, आर अश्विन, भुवनेश्वर कुमार के अलावा जानी-मानी एथलीट हिमा दास, दीपा करमाकर और साक्षी मलिक को भी अपने ट्वीट में टैग किया। गौरतलब है कि प्रधानमंत्री नरेंद मोदी इससे पहले भी अपने ट्विटर हैंडल से विभिन्न क्षेत्रों की जानी-मानी हस्तियों को टैग कर उनसे लोगों को मतदान का महत्व समझाने और ज्यादा से ज्यादा मतदान के लिए जागरूक करने की अपील कर चुके हैं।  