देश के दो राज्यों में बारिश के बाद हुए भूस्खलन से 16 लोगों की मौत, खराब मौसम के चलते उत्तराखंड में सात और मणिपुर में 9 लोगों ने गंवाई जान, राहत और बचाव कार्य जोरों पर  मणिपुर के तामेंगलांग जिले में भूस्खलन की चपेट में आ जाने से 9 लोगों की मौत हो गई जबकि कुछ लोग लापता बताए जा रहे हैं। भारी बारिश के बाद भूस्खलन के कारण पहाड़ी इलाके के कई घर बह गए हैं। सरकार की ओर से राहत और बचाव कार्य जोरों पर  चलाया जा रहा है। इसमें स्थानीय स्वयंसेवक, पुलिस, सुरक्षाकर्मी, और बाकी कुछ एजेंसी भी शामिल हैं। उत्तराखंड में भी भारी बारिश के कारण विभिन्न जगहों पर हुए भूस्खलन में सात लोगों की मौत हो गई और दो लोग घायल हो गए। मौसम विभाग ने कुमाऊं में भारी बारिश होने की आशंका व्यक्त की है। पूर्वोत्तर क्षेत्र विकास राज्य मंत्री डॉक्टर जितेंद्र सिंह ने ट्वीट के जरिए मणिुपुर में तीन जगहों पर भूस्खलन के कारण 9 लोगों की मौत पर दुख जताया और बचाव कार्यों के लिए मुख्यमंत्री बीरेन सिंह के प्रयासों की सराहना की।  