क्ले कोर्ट के बादशाह माने जाने वाले दुनिया के नंबर एक पुरुष टेनिस खिलाड़ी राफेल नडाल ने साल के दूसरे ग्रैंड स्लैम के पुरुष सिंगल्स के तीसरे दौर प्रवेश कर लिया है। शीर्ष वरीयता प्राप्त नडाल ने गुरुवार को अपने दूसरे दौर के मुकाबले में अर्जेंटीना के गुइडो पेला को दो घंटे, तीन मिनट तक चले तीन सेटों के मुकाबले में 6-2, 6-1, 6-1 से मात दी। अगले दौर में नडाल की भिड़ंत फ्रांस के रिचर्ड गेस्कट से होगी।  तीसरी वरीयता प्राप्त मारिन सिलिच भी कड़े मुकाबलों में जीत के साथ तीसरे दौर में पहुंच गए है। सिलिच ने पोलैंड के क्वालीफायर और दुनिया के 188वें नंबर के खिलाड़ी ह्युबर्ट हुर्काज को 6-2, 6-2, 6-7, 7-5 से हराकर आठवीं बार तीसरे दौर में प्रवेश किया। पिछले साल पेरिस में क्वार्टर फाइनल में पहुंचे पूर्व अमेरिकी ओपन चैंपियन सिलिच अंतिम 16 में जगह बनाने के लिए अब अमेरिका के स्टीव जॉनसन से भिड़ेंगे।  महिला वर्ग में खिताब के दावेदारों में शामिल शीर्ष वरीयता प्राप्त सिमोना हालेप ने आसान जीत के साथ दूसरे दौर की बाधा पार की । पेरिस में दो बार की उप विजेता हालेप ने अमेरिका की टेलर टाउनसेंड को एकतरफा मुकाबले में 6-3, 6-1 से हराया।महिला वर्ग में तीसरी वरीयता प्राप्त स्पेन की गार्बाइन मुगुरूजा भी अगले दौर में पहुंच गई है। मुगुरूजा ने दूसरे दौर के मुकाबले में फ्रांस की फियोना फेरो को 6-4, 6-3 से पराजित किया। तीसरे दौर में मुगुरूजा का मुकाबला समांथा स्टोसुर से होगा।   दो बार की चैंपियन शारापोवा ने भी क्रोएशिया की डोना वेकिच को दूसरे दौर में 7-5, 6-4 से हराने में सफलता पाई। 28वीं वरीयता प्राप्त शारापोवा अगले दौर में चेक गणराज्य की कैरालिन प्लिसकोवा से भिड़ेंगी। पूर्व विश्व नंबर एक सेरेना विलियम्स को दूसरे दौर मे जीत दर्ज करने के लिए कड़ी मेहनत करनी पड़ी। सेरेना ने ऑस्ट्रेलिया की एश्ले बार्टी के खिलाफ पहला सेट हारने के बाद वापसी की और मुकाबले को 3-6,6-3,6-4 से जीतकर तीसरे दौर मे प्रवेश किया। 