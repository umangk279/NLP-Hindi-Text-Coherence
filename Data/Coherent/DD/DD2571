टोक्यो ओलिंपिक और पैरालिंपिक खेलों को स्थगित करने की संभावना बढ़ती नजर आ रही है. जापान के प्रधानमंत्री शिंज़ो आबे ने कहा है कि कोरोना वायरस के कारण ओलिंपिक खेलों को स्थगित करना एक विकल्प हो सकता है. अंतरराष्ट्रीय ओलंपिक समिति भी टोक्यो 2020 को स्थगित करने पर विचार कर रही है और उसने फैसले के लिए 4 हफ्ते की समय सीमा तय की है. इससे पहले कनाडा और ऑस्ट्रेलिया ने कोरोना वायरस के खतरे को देखते हुए टोक्यो ओलंपिक में अपने खिलाड़ियों को ना भेजने का फैसला किया है.  24 जुलाई से शुरू होने वाले टोक्यो ओलंपिक खेलों पर कोविड-19 महामारी का खतरा मंडराने लगा है. ऑस्ट्रेलिया की ओलिंपिक समिति ने एलान किया है कि वे 2020 ओलिंपिक और पैरालिंपिक में अपने खिलाड़ियों को नहीं भेजेंगे. ऑस्ट्रेलियाई ओलिंपिक समिति ने कहा है कि कोरोनावायरस के चलते वे 2020 टोक्यो ओलंपिक के लिए टीम एकत्रित नहीं कर सकते. ऑस्ट्रेलिया इस तरह का ऐलान करने वाला दूसरा देश है कनाडा की ओलिंपिक और पैरालिंपिक समिति रविवार को ही यह ऐलान कर चुकी है. पिछले 48 घंटों में जुलाई में होने वाले ओलिंपिक खेलों के आयोजन का विरोध काफी बढ़ गया है. अमेरिका के ट्रैक एंड फील्ड एथलीट्स, ब्रिटेन के एथलीट्स के अलावा कई राष्ट्रीय ओलंपिक समिति, कोरोना वायरस के चलते खेलों को स्थगित करने की मांग कर चुकी हैं. जापान के प्रधानमंत्री शिंज़ो आबे ने सोमवार को संसद के सत्र में पहली बार  टोक्यो ओलंपिक स्थगित करने की ओर इशारा किया. उन्होंने कहा कि कोरोना वायरस महामारी के मौजूदा हालात को देखते हुए टोक्यो ओलंपिक को स्थगित किया जा सकता है. हालांकि उन्होंने ओलिंपिक रद्द करने की बात को सिरे से नकार दिया. इस बीच टोक्यो 2020 ओलिंपिक प्रमुख योशिरो मोरी ने कहा है कि अगले 4 हफ्तों में आयोजकों के सामने जितने भी विकल्प हो सकते हैं. खेलों का स्थगित होना उनमें से एक विकल्प हो सकता है लेकिन खेल रद्द नहीं होंगे. टोक्यो के गवर्नर ने भी इसी बात से सहमति जताई. टोक्यो के निवासियों ने भी ओलिंपिक और पैरालिंपिक खेलों को स्थगित करने के विचार से सहमति जताई. ओलिंपिक खेलों को रद्द करने या स्थगित करने का जापान पर आर्थिक रूप से काफी असर होगा. विश्लेषक रॉबर्ट वार्ड ने ट्वीट किया है कि टोक्यो ओलंपिक को तय समय पर आयोजित नहीं करने पर जापान पर पड़ने वाले आर्थिक असर का शुरुआती अनुमान. रद्द किए जाने पर 7.8 ट्रिलियन येन और स्थगित किए जाने पर 600 बिलियन येन से अधिक. आबे के लिए एक मुश्किल फैसला जो टाला नहीं जा सकता. अंतरराष्ट्रीय ओलंपिक समिति रविवार को कह चुकी है कि खेलों को स्थगित करना है या नहीं इस बारे में कोई फैसला अगले 4 हफ्तों में लिया जाएगा. हालांकि समिति ने साफ कर दिया है कि खेलों को रद्द करना एजेंडा में शामिल नहीं है. 