खुदा बख़्श ओरिएंटल पब्लिक लाइब्रेरी का देश में एक महत्वपूर्ण स्थान है। यह पुस्तकालय न सिर्फ अपनी दुर्लभ पुस्तकों के लिए जाना जाता है, बल्कि यहां उन दुर्लभ पाण्डुलिपियों का संग्रह भी है, जो अन्यथा कहीं और उपलब्ध नहीं हैं।   इस लाइब्रेरी की स्थापना खान बहादुर ख़ुदा बख़्श ने की थी और इसे 1891 में जनता के लिए खोला गया। ख़ुदा बख़्श को अपने पिता मौलवी मुहम्मद बख़्श से मिली लगभग चौदह सौ पांडुलिपियों की विरासत से शुरू करके इस ज़खीरे को और बढ़ाया तथा समृद्ध किया। आज यहां लगभग 21 हजार भाषाई पांडुलिपियां और लगभग ढाई लाख छपी हुई किताबें हैं। फिलहाल इसका कैटलॉग इंटरनेट पर उपलब्ध है और लाइब्रेरी में भी ऑनलाइन कैटलॉगिंग की व्यवस्था है, जिसके माध्यम से पाठक अपनी पसंद की पुस्तकें चुन सकते है। इस पुस्तकालय में जहां एक ओर इस्लामी और भारतीय ज्ञान और संस्कृति से जुड़ी पुस्तकों और पांडुलिपियों का संग्रह मौजूद है वहीं हिन्दू मत से संबंधित अनेक पाण्डुलिपियां भी संरक्षित हैं। बीते 31 दिसंबर को यहां हिन्दू मत की धार्मिक और अन्य दुर्लभ पाण्डुलिपियों की प्रदर्शनी लगायी गयी। इस बारे में असिस्टेंट लाइब्रेरियन ज़ाकिर हुसैन ने बताया कि पुस्तकालय के पास संस्कृत और उर्दू के अलावा फारसी भाषा में उन्हत्तर पांडुलिपियां हैं, इनमें से कई ऐसी हैं, जिनका संस्कृत से फारसी में अनुवाद अबुल फज़ल फैज़ी और शाहजहां के बेटे दारा शिकोह, ने कराया।  दारा शिकोह द्वारा काशी के पंडितों की मदद से अनूदित उपनिषद को फारसी में सिर्र-ए-अकबर का नाम दिया गया। यह पुस्तक 1667 में लिखी गयी। इसी तरह भागवत गीता, सचित्र रामायण, और भूपत द्वारा लिखित भागवत गीता जैसे अनेक दुर्लभ ग्रन्थ यहां मौजूद हैं। पाण्डुलिपियां दरअसल हाथ से लिखी गयी किताबे हैं, जिनमें से अनेक में प्राकृतिक रंगों से चित्रकारी की गयी है। रंग भी ऐसे हैं, जो आज भी फीके नहीं पड़े हैं, और बिल्कुल नये से लगते हैं। इन्हें देखने के लिए दर्शक और पाठक बड़ी संख्या में आ रहे हैं। ये पुस्तकें और पांडुलिपियां पुरानी पीढ़ी की ओर से आज की पीढ़ी को दी गयी अनमोल भेंट है। ये पुस्तकें जल्द ही ऑनलाइन भी उपलब्ध होंगी, जिससे लोग विश्व के किसी भी कोने से इन्हें देख और पढ़ सकेंगे। 