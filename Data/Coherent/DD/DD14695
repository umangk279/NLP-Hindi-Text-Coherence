संसद आज लगातार सोलहवें दिन भी नहीं चली। तीन दिन के अवकाश के बाद आज एक बार फिर संसद के दोनों सदनो में वही पुराना नजारा देखने को मिला।  लोकसभा और राज्यसभा दोनों सदनों में विपक्ष हंगामा करता रहा और कई बार अध्यक्ष के अनुरोध के बावजूद विपक्ष का शोरशराबा नहीं थमा जिसके कारण सदन की बैठक को कल तक के लिये स्थगित कर दिया गया। लोकसभा में हंगामें के बीच ही कांग्रेस ने भी सरकार के खिलाफ अविश्वास प्रस्ताव लाने की बात कही, जवाब में सरकार ने कहा कि वो हर मुद्दे पर चर्चा और बहस करने के लिये तैयार है लेकिन उसके बाद भी सदन में हंगामा नहीं थमा।   तीन दिनों के अवकाश के बाद जब मंगलवार को संसद के बजट सत्र के दूसरे चरण की कार्यवाही शुरू हुई तो एक बार फिर दोनों ही सदनों में हो हंगामा देखने को मिला। तेलुगुदेशम पार्टी, एआईएडीएमके और अन्‍य विपक्षी दलों के विरोध और शोर-शराबे के कारण दोनों ही सदनों की कार्यवाही बुधवार तक के लिए स्थगित करनी पड़ी ।  सबसे पहले अगर लोकसभा की बात करें तो  विभिन्न विपक्षी दलों के अलग-अलग मुद्दों पर हंगामे के कारण लोकसभा में लगातार 16वें दिन भी कार्यवाही बाधित रही और प्रश्नकाल नहीं हो सका। हंगामे के बीच ही कांग्रेस ने भी अविश्वास प्रस्ताव के नोटिस की बात कही तो सरकार ने साफ कहा कि वो अविश्वास प्रस्ताव समेत हर मसले पर पर चर्चा के लिए तैयार हैं।   हंगामा जारी रहने पर स्पीकर ने साफ कहा कि जब तक सदन व्यवस्था में नहीं रहेगा वो अविश्वास प्रस्ताव का नोटिस नहीं ले सकतीं । वहीं अगर राज्यसभा की बात करें तो मंगलवार को एक बार फिर यहां भी हो हंगामा देखने को मिला। हंगामें की वजह से सदन की बैठक एक बार के स्थगन के बाद दिन भर के लिये स्थगित कर दी गयी। सदन में हंगामे पर सभापति ने नाराजगी जतायी लेकिन सांसदों पर असर नहीं पड़ा । हंगामे के बीच ही सरकार ने भी वरिष्ठ सांसदों के रिटायरमेंट के मौके को यादगार बनाने की अपील की तो नेता विपक्ष ऩे भी कहा वो चर्चा के लिए तैयार हैं लेकिन फिर भी सदन नहीं चल सका । रिटायर हो रहे सदस्यों के विदाई कार्यक्रम में आयी बाधा से दुखी सभापति एम वेंकैया नायडू ने सदन को सुचारू रूप से चलाने के लिए सभी दलों के नेताओं से अपने कमरे में चर्चा भी की और साफ चेतावनी दी कि अगर आगे भी हंगामा जारी रहा तो वो सख्त कदम उठाने को मजबूर होंगे। सभापति के साथ हुई चर्चा के बाद सभी दलों में सहमति बन गई है कि बुधवार को सदन को चलाने में वो सहयोग करेंगे ताकि रिटायर होने वाले सांसद अपना विदाई भाषण दे सकें। उधर लोकसभा में गतिरोध को खत्म करने के लिए लोकसभा अध्यक्ष सुमित्रा महाजन ने विभिन्न राजनैतिक दल के फ्लोर लीडर्स के साथ  चर्चा की। स्पीकर ने कांग्रेस ,टीआरएस, एआईडीएमके,वाईएसआर कांग्रेस टीएमसी, बीजेडी,शिवसेना समेत 9 दलों के साथ अलग अलग चर्चा कर गतिरोध दूर करने पर बात की । दरअसल संसद के बजट सत्र के दूसरे चरण में लगातार हो रहे हंगामें की वजह से कई अहम विधेयक पारित नहीं हो पा रहे हैं इसलिए सदन को चलाने की लगातार कोशिशें हो रही हैं ।  