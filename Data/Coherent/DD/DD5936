कैबिनेट सचिव की अध्यक्षता में हुई राष्ट्रीय संकट प्रबंधन समिति की बैठक में महाराष्ट्र, कर्नाटक, केरल और गुजरात में बाढ़ की स्थिति की समीक्षा की गई। कैबिनेट सचिव ने ताजा स्थिति, तैयारियों और राहत एवं बचाव कार्य का लिया जायजा, इन राज्यों में एनडीआरएफ़ की 55 टीमों के साथ-साथ सेना, नौसेना और तटरक्षक बल की टीमें तैनात।  राष्ट्रीय संकट प्रबंधन समिति ने कल महाराष्ट्र, कर्नाटक, केरल और गुजरात में बाढ़ की स्थिति की समीक्षा की। कैबिनेट सचिव पी के सिन्हा की अध्यक्षता में हुई समिति की बैठक में मौजूदास्थिति, तैयारियों, बचाव और राहत कार्यों का जायजा लिया। उन्होंने संकट से निपटने केलिए राज्यों को तत्काल सहायता प्रदान करने का निर्देश दिया। अभी तक इन राज्यों में राष्‍ट्रीय आपदा मोचन बल की 55 टीमें तैनात हैं और आज सुबह तक 19 और पहुंचने की उम्मीद है। सेना के 16 कॉलम, नौसेना और तटरक्षक बल के 30 बचाव दल हेलीकॉप्टर, विमान, नावों के साथ राहत और बचाव कार्य में जुटे है। महाराष्ट्र और कर्नाटक में अतिरिक्त नावों को भी लगाया गया है। मौसम विभाग ने गुजरात, महाराष्ट्र और तटीय कर्नाटक में अगले दो दिनों में और बारिश होने की संभावना जताई है। बैठक में राज्य आपदा मोचन निधि से आवश्यक अग्रिम राशि मुहैया कराने के निर्देश जारी किए गए। फसल बीमा दावों के जल्द से जल्द पूरा करने के लिए संबंधित एजेंसियों को भी सलाह जारी की गई। इस बैठक में गृह, रक्षा, जल संसाधन मंत्रालय के वरिष्ठ अधिकारियों  सहित एनडीआरएफ, एनडीएमए और केंद्रीय जल आयोग के अधिकारी भी शामिल हुए। बाढ़ प्रभावित राज्यों के मुख्य सचिव और अन्य वरिष्ठ अधिकारी वीडियो कांफ्रेंस के जरिए इस बैठक में शामिल हुए।  