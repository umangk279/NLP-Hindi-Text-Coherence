भारत और न्यूज़ीलैंड के बीच तीसरा और आखरी एकदिवसीय मैच कल माउंट मॉंगॉनी में खेला जाएगा। न्यूज़ीलैंड पहले दो मैच जीतकर सीरीज़ में 2-0 की अजय बढत ले चुका है। भारतीय टीम की कोशिश इस आखरी मुकाबले को जीतकर सीरीज़ में वाइट वॉश से बचने की होगी। भारतीय प्लेइंग इलैवन में बदलाव भी देखने को मिल सकते हैं।  न्यूज़ीलैंड के खिलाफ मंगलवार को जब तीसरे वनडे के लिए भारतीय टीम मैदान पर उतरेगी तो उसका इरादा पिछली 2 हार को भुलाकर वनडे सीरीज़ की पहली जीत हासिल करने का होगा। टी20 सीरीज में क्लीन स्वीप करने के बाद टीम इंडिया को पहले दोनो वनडे में हार का सामना करना पड़ा था। पहले वनडे में जहां बल्लेबाजो ने शानदार प्रदर्शन रहा लेकिन गेंदबाजो ने निराश किया वहीं दूसरे वनडे में गेंदबाजो के अच्छे प्रदर्शन को बल्लेबाजो ने बेकार कर दिया। ऐसे में कोहली एंड कंपनी की कोशिश तीसरे वनडे में दोनो क्षेत्रो में अच्छा प्रदर्शन करने की होगी। मंयक अग्रवाल और पृथ्वी शॉ की सलामी जोड़ी ने पहले दोनो वनडे में बड़ी साझेदारी नही की है। ऐसे में इन युवा खिलाड़ियो को अपनी प्रतिभा दिखाने का ये अंतिम मौका हो सकता है। वहीं कप्तान कोहली से समर्थको को बड़ी पारी की उम्मीद होगी। पहले दोनो वनडे में अच्छी शुरुआत को कोहली बड़ी पारी में तब्दील नही कर पाए है। नंबर चार में श्रेयस अय्यर लगातार अच्छा प्रदर्शन कर रहे है। मौजूदा सीरीज में वो भारत की तरफ से सबसे ज्यादा रन बनाने वाले बल्लेबाज है। इसके बाद केएल राहुल बल्लेबाजी करने आते है जो इस समय अपने करियर के सबसे अच्छे फार्म में है। केदार जाधव के स्थान पर इस मुकाबले में रिषभ पंत या मनीष पांडेय को खिलाया जा सकता है। वही रविन्द्र जडेजा ने बल्ले और गेंद दोनो से अच्छा प्रदर्शन किया है। गेंदबाजी में जसप्रीत बुमराह , नवदीप सैनी और मोहम्मद शमी की तिकड़ी इस मुकाबले में खेलते दिखाई दे सकती है। जबकि दूसरे वनडे में शानदार गेंदबाजी करने वाले युजवेन्द्र चहल का इस मुकाबले में खेलना तय है।  