पुणे में आयोजित राज्यों के पुलिस महानिदेशकों और महानिरीक्षकों के तीन दिवसीय सम्मेलन के समापन सत्र को प्रधानमंत्री नरेन्द्र मोदी ने सम्बोधित किया. प्रधानमंत्री ने इंटेलिजेंस ब्यूरो के अधिकारियों को विशिष्ट सेवा के लिए राष्ट्रपति के पुलिस पदक से भी सम्मानित किया.  पीएम मोदी ने देश में शांति व्यवस्था बनाए रखने के लिए  पुलिस बलों द्वारा किए जाने वाले प्रयासों की सराहना करते हुए कहा कि हमें उनके परिवारों के योगदान को नहीं भूलना चाहिए जो उनके पीछे मजबूती से खड़े है. प्रधानमंत्री ने महिलाओं और बच्चों सहित समाज के सभी वर्गों में आत्मविश्वास जगाने के लिए पुलिस बल की छवि में सुधार पर भी जोर दिया. प्रधानमंत्री ने महिला सुरक्षा सुनिश्चित करने में प्रभावी पुलिसिंग की भूमिका पर जोर दिया. प्रधानमंत्री ने पुलिस प्रमुखों से आग्रह किया कि सम्मेलन की भावना को राज्य से लेकर जिला स्तर और फिर थाने के न्यूनतम स्तर तक ले जाया जाए. विभिन्न राज्य के पुलिस बलों द्वारा पेश किए गये प्रजेंटेशन के बाद प्रधानमंत्री ने कहा कि विभिन्न राज्यों और केंद्रशासित प्रदेशों द्वारा अपनाई जाने वाली सर्वोत्तम कार्यशैली की एक व्यापक सूची तैयार की जा सकती है और उसे अपनाया जा सकता है. 