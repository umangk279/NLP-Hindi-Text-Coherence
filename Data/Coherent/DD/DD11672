भारतीय क्रिकेट टीम के कप्तान विराट कोहली और देश की स्टार महिला वेटलिफ्टर मीराबाई चानू के नामों की सिफारिश खेल रत्न के लिए की गई है. चयन समिति ने सोमवार को देश के सर्वोच्च खेल सम्मान के लिए इन दोनों के नामों की सिफारिश की.  खेल मंत्रालय से अगर मंज़ूरी मिल जाती है तो विराट कोहली खेल रत्न से सम्मानित होने वाले देश के तीसरे क्रिकेटर बन जाएंगे. इससे पहले 1997 में दिग्गज सचिन तेंदुलकर और 2007 में पूर्व कप्तान महेंद्र सिंह धोनी इस प्रतिष्ठित अवॉर्ड से सम्मानित किए जा चुके हैं. मीराबाई चानू ने पिछले साल वर्ल्ड चैंपियनशिप में गोल्ड मेडल जीता था, जिसके चलते उनके नाम की सिफारिश की गई है. चानू ने राष्ट्रमंडल खेलो में भी स्वर्ण पदक अपने नाम किया. 