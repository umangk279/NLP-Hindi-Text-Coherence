महात्मा गांधी की 150वीं जयंती के लिए गठित आयोजन समिति की बैठक में पीएम ने कहा - सभी नागरिकों को अपने जीवन में गांधी जी के आदर्शों को उतारने की ज़रूरत है। पीएम मोदी ने पुर्तगाल के प्रधानमंत्री को बापू की जयंती से जुड़े कार्यक्रमों में शामिल होने के लिए धन्यवाद किया ।   प्रधानमंत्री नरेंद्र मोदी ने महात्मा गांधी के 150 साल मनाने के लिए गठित राष्ट्रीय समिति की बैठक में कल हिस्सा लिया। राष्ट्रपति भवन में आयोजित समिति की दूसरी बैठक में हिस्सा लेते हुए प्रधानमंत्री ने देश के सभी नागरिकों से बापू के आदर्शों को अपने जीवन में उतारने का आवाहन किया। बैठक में पुर्तगाल  के प्रधानमंत्री एंटोनियो कोस्टा ने भी हिस्सा लिया। प्रधानमंत्री मोदी ने पुर्तगाल में बापू की 150 वीं जयंती को भव्य रूप से आयोजित करने के लिए प्रधानमंत्री एंटोनियों कोस्टा का धन्यवाद दिया।  बैठक के बाद पीएम ने ट्वीट कर कहा, महात्मा गांधी के आदर्श और सिद्धांत समूचे विश्व को शक्ति देते हैं। हमारे लिए गांधी-150, साल भर चलने वाला समारोह मात्र नहीं है। यह हमारे लिए गांधी दर्शन के पवित्र सिद्धांतों को लगातार आगे बढ़ाने की प्रेरणा देता है, जिसमें लाखों लोगों को सशक्त बनाने की क्षमता है। 