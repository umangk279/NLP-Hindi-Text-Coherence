मेलबर्न टेस्ट के दूसरे दिन भारत ने सात विकेट के नुकसान पर 443 रन पर घोषित की अपनी पहली पारी, चेतेश्वर पुजारा ने लगाया करियर का 17वां टेस्ट शतक.  मेलबर्न टेस्ट के दूसरे दिन ऑस्ट्रेलिया ने अपनी पहली पारी में भारत द्वारा बनाए गये 443 रन के जबाव में दिन का खेल खत्म होने तक बिना किसी नुकसान के 8 रन बना लिए थे।  इससे पहले आज भारत ने 2 विकेट के नुकसान पर 215 रन से आगे खेलना शुरु किया। भारतीय कप्तान विराट कोहली अपना 20वां टेस्ट अर्धशतक पूरा करने में कामयाब रहे। वहीं चेतेश्वर पुजारा ने अपना 17वां टेस्ट शतक लगाने में कामयाबी पाई। कोहली और पुजारा के बीच तीसरे विकेट के लिए 170 रन की साझेदारी हुई। लंच के बाद विराट कोहली को 82 के स्कोर पर स्टार्क ने फिंच के हाथों कैच कराकर इस साझेदारी का अंत किया। जल्दी ही चेतेश्वर पुजारा 106 रन बनाकर कमिंस की गेंद पर बोल्ड हो गए। अजिंक्य रहाणे को 34 रन पर नाथन ल्योन ने आउट किया। रिषभ पंत ने भी 39 रन की पारी खेली। वहीं रोहित शर्मा 63 रन बनाकर नाबाद रहे।  