कोविड-19 को देखते हुए संसद के वर्षाकालीन सत्र में पहली बार कई नई व्यवस्थाएं देखने को मिलेंगी। राज्यसभा के सभापति एम. वेंकैया नायडू और लोकसभा अध्यक्ष ओम बिरला ने मौजूदा प्रतिबंधों के अंतर्गत मॉनसून सत्र के लिए दोनों सदनों के चेम्बरों और दीर्घाओं का इस्तेमाल करने का निर्णय किया है।  राज्यसभा के सभापति एम. वेंकैया नायडू ने निर्देश दिया है कि परीक्षण, पूर्वाभ्यास और अंतिम निरीक्षण सहित सभी प्रबंध इस महीने के तीसरे सप्ताह तक पूरे कर लिए जाने चाहिए। राज्यसभा सचिवालय आागमी सत्र के लिए इस महीने के तीसरे सप्ताह तक सभी तैयारियां सुनिश्चित करने के लिए पिछले दो हफ्ते से दिन-रात काम कर रहा है। व्यवस्थाओँ के अनुसार राज्यसभा चेम्बर और दीर्घाओं तथा लोकसभा चेम्बर का इस्तेमाल मॉनसून सत्र के दौरान सदन के दोनों सदस्यों के बैठने के लिए किया जाएगा। इसके अंतर्गत सुरक्षित दूरी के नियम के अनुसार 60 सदस्य राज्यसभा के चेम्बर में और 51 दीर्घाओं में बैठेंगे। शेष 132 सदस्य लोकसभा के चेम्बर में बैठेंगे। विभिन्न राजनीतिक दलों को उनकी संख्या के आधार पर राज्यसभा के चेम्बर और दीर्घाओं में सीटें आवंटित की जाएंगी। शेष सदस्य सत्ताधारी और अन्य के लिए बनाए गए दो ब्लॉकों में लोकसभा के चेम्बर में बैठेंगे। 