उपराष्ट्रपति वैकेया नायडू इन दिनों 3 पूर्वी यूरोपीय देशों की यात्रा पर है. अपनी यात्रा के दूसरे चरण में उपराष्ट्रपति माल्टा में हैं, जहां उन्होंने वहां की राष्ट्रपति से मुलाक़ात की, तो दोनों देशों के बीच 3 समझौतों पर हस्ताक्षर भी हुए.  उपराष्ट्रपति एम वेंकैया नायडू इस समय तीन पूर्वी यूरोपीय देशों के दौरे के तहत माल्टा में हैं. जहां सोमवार को उन्होंने माल्टा की राष्ट्रपति के साथ मुलाकात की. दोनों नेताओं के बीच द्विपक्षीय मुद्दों पर बातचीत हुई और फिर दोनों देशों के बीच आपसी हितों से जुड़े तीन महत्वपूर्ण समझौते पर हस्ताक्षर हुए. ये समझौते समुद्री क्षेत्र में सहयोग बढ़ाने समेत विदेश सेवा संस्थाओं और पर्यटन के क्षेत्र में सहयोग बढ़ाने के इरादे से किए गए हैं. उपराष्टपति ने उम्मीद जताई कि इस मुलाकात से दिपक्षीय संबंधों को नयी ऊंचाई पर ले जाने में मदद मिलेगी. भारत और माल्टा के बीच आतंकवाद जैसे गंभीर विषय पर भी चर्चा हुई और दोनों देशों के बीच इस बात पर सहमति बनी कि दोनों देश मिलकर आतंकवाद के खिलाफ लड़ाई लड़ेंगे. सोमवार को उपराष्ट्रपति ने माल्टा की राष्ट्रपति के साथ शिष्टमंडल स्तर की बातचीत की और कई मसलों पर विचारों का आदान-प्रदान किया. दोनों नेताओ के बीच व्यापार, निवेश समेत तमाम मसलो पर विस्तार से बातचीत हुई. इस दौरान माल्टा की राष्ट्रपति ने सोलर अलांयस में जुड़ने की इच्छा व्यक्त की है, जिसका भारत ने स्वागत किया है. माल्टा की राष्ट्रपति ने भारत के साथ मिलकर नए क्षेत्रों में काम करने की इच्छा व्यक्त की है. इस मुलाकात से पहले उपराष्ट्रपति वैकेया नायडू का माल्टा पहुंचने पर औपचारिक रूप से स्वागत किया गया और गार्ड ऑफ ऑनर भी दिया गया. गौरतलब है कि उपराष्ट्रपति एम वेंकैया नायडू 3 यूरोपीय देशों की यात्रा के दूसरे चरण में माल्टा पहुंचे हैं. उपराष्ट्रपति ने माल्टा में रह रहे भारतीय समुदाय के साथ बातचीत की और कई मुद्दों पर संवाद किया. उपराष्ट्रपति ने कहा कि इसमें कोई आश्चर्य की बात नहीं है कि दुनिया के तमाम हिस्सों में भारतीय शानदार काम कर रहे हैं. उपराष्ट्रपति नायडू ने कहा कि भारतीय समुदाय की सहूलियत के लिए प्रवासी भारतीय केंद्रों को संसाधन केंद्रों के रूप में विकसित किया गया है. इसके अलावा ई-वीज़ा जैसी सुविधाओं की भी सरकार ने शुरुआत की है. 