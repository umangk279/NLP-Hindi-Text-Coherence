धर्मशाला में भारत और ऑस्ट्रेलिया के बीच खेले जा रहे चौथे और आख़िरी टेस्ट मैच के दूसरे दिन भारत ने अपनी पहली पारी में 6 विकेट के नुकसान पर 228 रन बना लिए है।    भारतीय टीम को आज पहला झटका मुरली विजय के रूप में लगा जिन्हे जोश हेज़लवुड ने 11 के स्कोर पर विकेट के पीछे कैच करवाया।बहरहाल लोकेश राहुल और चेतेश्वर पुजारा जमे रहे और दोनो ने स्कोर को 100 के पार पहुंचाया। इस दौरान राहुल ने अपना अर्धशतक पूरा किया। लोकेश राहुल 60 रन बनाकर पैट कमिंस की गेंद पर डेविड वार्नर के हाथों लपके गए। इसके बाद चेतेश्वर पुजारा और अजिंक्य रहाणे ने पारी को आगे बढ़ाने का ज़िम्मा उठाया। चेतेश्वर पुजारा ने भी अपना अर्धशतक पूरा करने में कामयाबी पाई। भारत को तीसरा झटका चेतेश्वर पुजारा के रूप में लगा जो 57 पर नाथन ल्यौन की गेंद पर पीटर हैंड्सकॉम्ब को कैच दे बैठे। टीम इंडिया का चौथा विकेट करून नायर का गिरा। इस मैच में कप्तानी कर रहे अजिंक्य रहाणे 46 रन की पारी खेलकर लियोन की गेंद पर आउट हुए।   