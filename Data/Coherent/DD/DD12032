यूरोप की तीन देशों की यात्रा के अंतिम चरण में राष्ट्रपति राम नाथ कोविन्द ने चेक गणराज्य की राजधानी प्राग स्थित चार्ल्स यूनिवर्सिटी के छात्रों और भारतविदों को संबोधित किया. इस अवसर पर राष्ट्रपति ने कहा कि चेक गणराज्य से भारतीय ज्ञान मेधा और विद्या का रिश्ता बहुत पुराना है.   राष्ट्रपति राम नाथ कोविन्द ने कहा कि भारतीय विद्या न सिर्फ भारत और चेक गणराज्य को करीब लाने में सहायक साबित हुई है, बल्कि आधुनिक भारत के निर्माण में भी बहुत अधिक प्रभाव डाला है. चार्ल्स विश्वविद्यालय के अध्यापकों, भारतविदों को संबोधित करते हुए कहा कि भारतीय विद्या भारत के समृद्ध अतीत को पुन: खोजने में मदद के साथ-साथ सांस्कृतिक जागरूकता पैदा करने में मददगार साबित हुई है. राष्ट्रपति ने कहा कि चेक गणराज्य में योग और आयुर्वेद का प्रभाव तेज़ी से बढ़ रहा है. राष्ट्रपति ने कहा कि प्राग से भारतीय विद्या का सदियों पुराना रिश्ता है. इस की शुरूआत 1850 में संस्कृत की पीठ के गठन से होती है. इस अवसर पर उन्होंने चार्ल्स विश्विद्यालय में रबिंद्रनाथ टैगोर द्वारा दिए गए भाषण का भी ज़िक्र किया. राष्ट्रपति ने कहा कि प्रोफेसर लेंसी चेक में भारतीय विद्या के संस्थापक सदस्यों में से एक थे. राष्ट्रपति ने अंतरराष्ट्रीय शोध केंद्र ईएलआई बेमालाइंस का किया दौरा इसके बाद राष्ट्रपति ने अंतरराष्ट्रीय शोध केंद्र ईएलआई बेमालाइंस का दौरा भी किया. राष्ट्रपति ने चेक नेतृत्व को आगामी 2 अक्टूबर को राष्ट्रपिता महात्मा गांधी की 150वीं जयंती उत्सव में हिस्सा लेने का भी निमंत्रण दिया. इससे पहले भारत चेक गणराज्य व्यापार कार्यक्रम को संबोधित करते हुए राष्ट्रपति ने चेक कंपनियों को भारत के रक्षा निर्माण क्षेत्र में काम करने और घरेलू बाजार के उत्पादन के लिए संयुक्त उद्यम स्थापित करने को निमंत्रण दिया. राष्ट्रपति ने प्राग में रबिंद्रनाथ टैगोर को दी श्रद्धांजलि चेक गणराज्य की यात्रा पर गए राष्ट्रपति रामनाथ कोंविद ने प्राग में रबिंद्रनाथ टैगोर की प्रतिमा पर पुष्प अर्पित कर उन्हें श्रद्धांजलि दी. तीन यूरोपीय देशों की बहद सफल यात्रा के बाद राष्ट्रपति स्वदेश वापस रवाना हो गए. राष्ट्रपति ने प्राग में स्त्राहोव मॉनेस्ट्री का किया दौरा राष्ट्रपति राम नाथ कोविन्द ने प्राग में स्त्राहोव मॉनेस्ट्री का भी दौरा किया. स्त्राहोव मॉनेस्ट्री बोहेमिया में सबसे पुरानी प्री-मोनेस्ट्रियन मॉनेस्ट्री है और चेक गणराज्य की प्राचीन वास्तुकला का अद्भुत नमूना है. 