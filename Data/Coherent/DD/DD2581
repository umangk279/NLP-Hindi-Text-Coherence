कोरोनावायरस के खतरे को देखते हुए रेल मंत्रालय ने लिया बड़ा फैसला, 31 मार्च तक सभी ट्रेनें रद्द, सिर्फ मालगाड़ियों की ही होगी आवाजाही।     रेलवे ने 31 मार्च तक सभी पैसेंजर ट्रेनों को रद्द कर दिया है। कोरोना वायरस के संक्रमण को रोकने के लिए भारतीय रेल ने सभी पैसेंजर ट्रेनों का परिचालन बंद करने का फैसला किया है।  कोरोना वायरस को लेकर उठाए जाने वाले कदम के मद्देनजर भारतीय रेल ने प्रीमियम ट्रेन, मेल/एक्सप्रेस, पैसेंजर, उपनगरीय ट्रेन, कोलकाता मेट्रो रेल, कोंकण रेलवे समेत सभी यात्री ट्रेन सेवाओं को 31 मार्च तक बंद करने का फैसला किया है। हालांकि उपनगरीय ट्रेनों और कोलकाता मेट्रो रेल की सीमित सेवाएं 22 मार्च तक चलती रहेंगी। रेलवे ने यात्री को राहत देते हुए कहा है कि टिकट कैंसिल करवाने पर कोई चार्ज नहीं वसूला जाएगा। यात्रियों को टिकट पूरा पैसा वापस किया जाएगा। रेलवे ने कहा है कि यात्रियों को आसानी से पैसा वापस मिल सके इसके लिए बेहतर इंतजाम किया जाएगा। जरूरी वस्तुओं की सप्लाई जारी रखने के लिए मालगाड़ियां चलती रहेंगी।  