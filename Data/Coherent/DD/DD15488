स्वामी विवेकानंद का जन्मदिन बतौर राष्ट्रीय युवा दिवस मनाया जाता है. गौतमबुद्ध यूनिवर्सिटी में 22वें राष्ट्रीय युवा दिवस के मौके पर प्रधानमंत्री नरेंद्र मोदी ने वीडियो कॉन्फ्रेंसिंग के ज़रिए युवाओं का संबोधित किया. उन्होंने राष्ट्र निर्माण में युवाओं की अहम भूमिका बताई. प्रधानमंत्री ने कहा कि देश में वक़्त हर क्षेत्र में नवोन्मेष करने का है.  एक संकल्प के साथ बढ़ने के पर ही मज़िल मिल सकती है. कुछ ऐसी ही प्रेरणा प्रधानमंत्री ने दी. दरअसल प्रधानमंत्री ने गौतमबुद्ध विश्वविद्यालय में 22वें राष्ट्रीय युवा दिवस पर कहा कि देश के आर्थिक-सामाजिक विकास के लिए स्टार्ट-अप काफी मददगार साबित होंगे. उन्होंने युवाओं को भरोसा दिलाया कि सरकार हर वक़्त युवा सपनों के साथ है. उन्होंने कहा कि सरकार की मुद्रा योजना के तहत देश भर में 10 करोड़ लोगों ने अपना स्वरोज़गार बढ़ाया है. ऐसे में युवा ही 2022 तक आगे बढ़ देश को नया भारत बना सकते हैं. प्रधानमंत्री ने शिक्षा के साथ ही युवाओं के कौशल विकास पर भी ज़ोर दिया. उन्होंने कहा कि आज का युग कुशल लोगों का है. उन्होंने कहा कि सरकार स्किल मिशन के तहत देश भर में लोगों को कुशल बना रही है. साथ ही प्रधानमंत्री ने युवाओं गौतमबुद्ध और स्वामी विवेकानंद जैसी महान शख़्सियतों से प्रेरणा लेकर ख़ुद संयमित, सकारात्मक सोच के साथ आगे बढ़ने की भी सलाह दी. देश के विकास में युवा ऊर्जा पर भरोसा जताते हुए प्रधानमंत्री ने युवाओं को जोखिम और संघर्ष से न घबराने के लिए भी प्रेरित किया. साथ ही उन्होंने देश को कई सामाजिक बुराइयों से ऊपर आने की भी बात कही. उन्होंने खेल और योग के ज़रिए युवाओं को सामूहिक शक्ति और सहयोग बढ़ाने की प्रेरणा दी. उन्होंने कहा कि एक दूसरे की मदद की बदौलत ही राष्ट्र का समावेशी विकास संभव है. युवा महोत्सव में उत्तर प्रदेश के मु्ख्यमंत्री सहित केंद्रीय मंत्री राज्यवर्धन सिंह ने भी शिरकत की और प्रधानमंत्री ने वीडियो कॉन्फ्रेंसिंग के ज़रिए युवा महोत्सव को संबोधित किया. प्रधानमंत्री नरेंद्र मोदी के ऊर्जावान संबोधन को वहां मौजूद युवाओं ने बड़े ही सकारात्मक अंदाज़ के साथ बयां किया. बदलते भारत की विकासगाथा में युवाओं के सामने सामाजिक बुराइयों से आगे बढ़कर एक नया भारत बनाने का संकल्प सामने है, तो वहीं उनके सामने 21वीं सदी के उभरते भारत में अवसरों का खुला आसमान भी है. 