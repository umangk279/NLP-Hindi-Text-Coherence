महाराष्ट्र राज्य सड़क परिवहन निगम कर्मचारियों ने कल मध्य रात्रि से राज्य परिवहन की बसों का परिचालन बंद कर दिया है।   एमएसआरटीसी कर्मचारी सातवें वेतन आयोग को लागू करने और वेतन आयोग की सिफारिशें लागू होने तक 25 प्रतिशत की अंतरिम बढ़ोतरी की मांग कर रहे हैं। महाराष्ट्र परिवहन मंत्री दिवाकर रावते ने कहा है कि श्रम अदालत और औद्योगिक अदालत सहित सभी अदालतों ने इस हड़ताल को अवैध बताया है। उन्होंने कहा कि राज्य सरकार को परिवहन निगम कर्मचारियों के साथ सहानुभूति है, लेकिन सातवें वेतन आयोग के अनुसार वेतन के लिए उनकी मांगों को स्वीकार करना संभव नहीं है। उन्होंने कर्मचारियों अपील की कि वे त्योहार के इस माहौल में यात्रियों के बारे में सोचें। यात्री ही उनके अन्न्दाता हैं। हड़ताल के कारण हो रहे व्यवधान को दूर करने के लिए महाराष्ट्र सरकार के परिवहन विभाग ने एक अधिसूचना जारी करके स्कूली वाहनों सहित निजी वाहनों को यात्रियों को ले जाने की अनुमति प्रदान की है। 