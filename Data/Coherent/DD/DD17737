पोरबंदर में तटरक्षकों ने की नशीले पदार्थों की एक बड़ी खेप जब्त, 3500 करोड़ रूपए आंकी गई है अंतरराष्ट्रीय बाजार में इसकी कीमत।     भारतीय तटरक्षक बल ने गुजरात तट के पास डेढ़ हजार किलोग्राम हेरोइन ज़ब्‍त की है। इसका मूल्‍य 35 सौ करोड़ रूपये है। अब तक मादक पदार्थों की यह सबसे बड़ी खेप ज़ब्त की गई है। तटरक्षक बल के अलावा, सतर्कता ब्‍यूरो, पुलिस सीमा शुल्‍क, नौसेना और अन्‍य एजेंसियां इस पोत की जांच कर रही हैं। नेवी के प्रवक्ता डीके शर्मा ने इसे 'अब तक जब्त किए गए नशीले पदार्थ की सबसे बड़ी खेप' बताया है। इस व्यवसायिक पोत को पोरबंदर ले जाया गया है। अफ़ग़ानिस्तान से नजदीक होने के नाते भारत नशीले पदार्थों की तस्करी का एक रास्ता बना हुआ है। अफ़ग़ानिस्तान अफ़ीम का दुनिया का सबसे बड़ा उत्पादक देश है और हेरोइन को तैयार करने में अफीम का इस्तेमाल किया जाता है। संयुक्त राष्ट्र के ड्रग्स एंड क्राइम विभाग का कहना है कि अफ़ग़ानिस्तान से होने वाली हेरोइन की तस्करी का बड़ा हिस्सा हिंद महासागर से होते हुए अफ्रीका के दक्षिणी छोर पर पहुंचता है। भारत के पंजाब राज्य में हेरोइन के नशे की समस्या इन दिनों गंभीर बनी हुई है। 