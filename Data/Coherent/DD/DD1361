राष्ट्रीय राजधानी के कई हिस्सों में सोमवार को पारा 43 डिग्री सेल्सियस के पार पहुंच गया. तापमान अगले तीन से चार दिन तक 40 डिग्री सेल्सियस से अधिक बने रहने की संभावना है.  सफदरजंग वेधशाला में अधिकतम तापमान 41.4 डिग्री सेल्सियस दर्ज किया गया जो सामान्य से दो डिग्री अधिक है. पालम और पूसा में अधितकम तापमान क्रमश: 43.2 डिग्री और 43.4 डिग्री सेल्सियस दर्ज किया गया. आर्द्रता का स्तर 35 से 73 फीसदी के बीच रहा. मौसम विभाग ने बताया कि मंगलवार को आसमान में बादल छाए रह सकते हैं. अधिकतम तापमान 42 डिग्री सेल्सियस और न्यूनतम तापमान 28 डिग्री सेल्सियस के आसपास बना रह सकता है. मौसम विज्ञानियों ने बताया कि अगले तीन से चार दिन तक तापमान 40 डिग्री सेल्सियस से अधिक बना रह सकता है, उसके बाद हल्की बारिश होने पर गर्मी से राहत मिल सकती है. 