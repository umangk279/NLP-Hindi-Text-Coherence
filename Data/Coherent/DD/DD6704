मेरिका के राष्ट्रपति डोनाल्ड ट्रंप ने फ्लोरिडा की रैली से 2020 में होने वाले राष्ट्रपति पद के चुनावों के लिए शुरु किया अपना अभियान , ''अमेरिका को महान बनाए रखने'' की अपील करते हुए समर्थकों से चार और सालों के लिए उनकी टीम को चुनने का अनुरोध      अमेरिका के राष्ट्रपति डोनाल्ड ट्रंप ने फ्लोरिडा में मंगलवार को खचाखच भरी रैली में 2020 में होने वाले राष्ट्रपति पद के चुनावों के लिए एक बार फिर अपना चुनावी अभियान आरंभ किया। उन्होंने ‘‘अमेरिका को महान बनाए रखने’’ का आह्वान करते हुए समर्थकों से चार और वर्षों के लिए उनकी टीम को चुनने का अनुरोध किया। रियल इस्टेट निवेशक से नेता बने 73 वर्षीय ट्रंप ने ओरलैंडों में 20,000 लोगों की सभा को संबोधित करते हुए कहा कि उनके नेतृत्व में अमेरिकी अर्थव्यवस्था से दुनिया ‘‘ईर्ष्या’’ करती है। वह साल 2017 में अमेरिका के 45वें राष्ट्रपति बने थे। ट्रंप ने कहा कि तीन साल पहले उनकी जीत अमेरिकी इतिहास में निर्णायक पल बनी और उन्हें ‘अमेरिका पहले’ नीति को कायम रखने का आह्वान किया। उन्होंने कहा कि देश ने उनके राष्ट्रपति कार्यकाल में अहम प्रगति की और अगर अगले साल के राष्ट्रपति चुनाव में वह हार जाते है तो यह सब खतरे में पड़ जाएगा। ‘अमेरिका को महान बनाए रखने’ की थीम के साथ चुनाव प्रचार अभियान का आरंभ करते हुए ट्रंप ने 79 मिनट लंबे भाषण में आम चुनाव जीतने का भरोसा जताया। साल 2016 के चुनाव प्रचार अभियान में उन्होंने ‘अमेरिका को फिर से महान बनाओ’ का नारा दिया था। ओरलैंडो के एमवे केंद्र में भारी संख्या में मौजूद समर्थकों को संबोधित करते हुए ट्रंप ने कहा, ‘‘हम आगे बढ़ते रहेंगे। हम लड़ते रहेंगे और हम जीतते रहेंगे।’’ नवंबर 2020 में होने वाले राष्ट्रपति चुनाव में करीब 24 डेमोक्रेटिक नेता ट्रंप के खिलाफ चुनाव लड़ना चाहते हैं। अगले साल की शुरुआत में डेमोक्रेट पार्टी की ओर से प्राथमिक चुनाव का विजेता उन्हें चुनौती देगा। ट्रंप के भाषण के दौरान उपराष्ट्रपति माइक पेंस और प्रथम महिला मेलानिया ट्रंप के साथ उनका पूरा परिवर मंच पर मौजूद था।  