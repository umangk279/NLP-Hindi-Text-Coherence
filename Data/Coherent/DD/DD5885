विक्रम साराभाई का जन्म12 अगस्त 1919 को अहमदाबाद में हुआ था उन्हें 1962 में शांति स्वरूप भटनागर पुरस्कार भी मिला    आज भारतीय वैज्ञानिक विक्रम अंबालाल साराभाई की 100वीं जंयती है। अहमदाबाद में 12 अगस्त 1919 को जन्में विक्रम साराभाई का भारत के अंतरिक्ष विकास कार्यक्रम के विकास में अतुलनीय योगदान है। उन्हें आज पूरा देश याद कर रहा है। उनको भारत के स्पेस प्रोग्राम का जनक भी माना जाता है। उन्होंने भारतीय अंतरिक्ष अनुसंधान संगठन (ISRO) की स्थापना भी की थी। विक्रम साराभाई को 1962 में शांति स्वरूप भटनागर पुरस्कार मिला। उन्हें 1966 में पद्म भूषण और 1972 में पद्म विभूषण (मरणोपरांत) से सम्मानित किया गया था। उनकी 100वीं जयंती के मौके पर गूगल ने डूडल बनाकर उन्हें याद किया है। साराभाई की जन्म शताब्दी के अवसर पर उनके जन्म स्थल अहमदाबाद में पूर्वावलोकन उद्घाटन कार्यक्रम का आयोजन किया गया। इस मौके पर इसरो के अध्यक्ष के. सिवन ने भारत के अंतरिक्ष प्रोग्राम में साराभाई के अतुलनीय योगदान को याद किया। 