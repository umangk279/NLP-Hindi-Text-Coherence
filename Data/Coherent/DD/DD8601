गणतंत्र दिवस की पूर्व संध्या पर राष्ट्र के नाम संबोधन में राष्ट्रपति रामनाथ कोविन्द ने अभी तक भारत की विकास यात्रा का ब्योरा पेश किया, तो नए भारत के निर्माण के लिए खाका भी देश के सामने रखा. राष्ट्रपति कोविन्द ने कहा कि आज के फैसले कल के भारत का निर्माण करेगें, जिसके लिए हम सबको मिलकर सामूहिक संकल्प के साथ आगे बढ़ने की ज़रूरत है.  देश के 70वें गणतंत्र दिवस की पूर्व संध्या पर देश के प्रथम नागरिक रामनाथ कोविन्द ने जब देश को संबोधित किया, तो उनके भाषण में न केवल देश के विकास की उम्मीदें थीं, बल्कि नए भारत के निर्माण का खाका भी था. उन्होंने गांधी जी के सपनों के भारत के हवाले से कहा कि सामाजिक न्याय और आर्थिक नैतिकता के मानदंडों पर ज़ोर देकर, समावेशी विकास को आगे बढ़ाया जा रहा है. आर्थिक रूप से कमजोर लोगों के आरक्षण के फैसले को भी राष्ट्रपति ने इस रूप में पेश किया. राष्ट्रपति ने देशवासियों से अगले लोकसभा चुनाव में बढ़चढ़ कर भागीदारी की अपील करते हुए कहा कि हमारे लोकतंत्र की सफलता के लिए मतदान करना हमारा एक पुनीत कर्तव्य है. साथ ही उन्होंने अगली सदी के लिए लक्ष्य भी तय करने की बात कही. राष्ट्रपति ने कहा कि तमाम प्रयासों से देशवासियों की आकांक्षाओं को पूरा करने का काम चल रहा है. उन्होंने कहा कि देश गरीबी का खात्मा करने के निर्णायक दौर में हैं. देशव्यापी प्रयासों के बल पर गरीब परिवारों को आवास, पीने का पानी, बिजली और टॉयलेट की सुविधा मिल रही है. गांवों को शहरों से जोड़ने वाली सड़कें और पुल बन रहे हैं. शहरों में आवास तथा आधुनिक जन- सुविधाएं उपलब्ध हो रही हैं. हर घर तक बिजली पहुंच रही है. राष्ट्रपति ने कहा कि हमारे युवा, हुनरमंद होकर, रोजगार की नई संभावनाएं पैदा कर रहे हैं. जो लोग अपना व्यवसाय करना चाहते हैं उन्हें बिना गारंटी के लोन की सुविधा सुलभ कराई जा रही है. हर गरीब व्यक्ति तक स्वास्थ्य सेवाएं पहुंचाने का एक व्यापक कार्यक्रम शुरू किया गया है. लोगों को जनऔषधि केन्द्रों में सस्ती दरों पर दवाइयां मिल रही हैं. हृदय रोग के उपचार के लिए 'स्टेंट' जैसी जीवन-रक्षक मेडिकल डिवाइसेज की तथा घुटने के इम्प्लांट की कीमतों में काफी कमी की गई है. रियायती दरों पर डायलिसिस की सुविधा प्राप्त हो रही है. राष्ट्रपति ने कहा कि देश में डिजिटल क्रांति हो रही है. बंदरगाहों, अंतर्देशीय जलमार्गों, बेहतर रेल सेवाओं, आधुनिक मेट्रो सुविधाओं, राष्ट्रीय राजमार्गों, गांव की सड़कों और देश के अंदरूनी इलाकों में किफ़ायती हवाई यात्रा की सुविधाओं से कनेक्टिविटी बेहतर हो रही है. देश में खाद्यान्न का प्रचुर मात्रा में उत्पादन हो रहा है. रसोई गैस आसानी से मिल रही है. तमाम सरकारी सुविधाएं हासिल करना सरल हुआ है.  राष्ट्रपति ने कहा कि महिलाओं के सशक्तिकरण से बेटियां, शिक्षा, कला, चिकित्सा और खेलकूद जैसे क्षेत्रों के अलावा हमारी तीनों सेनाओं और रक्षा विज्ञान जैसे क्षेत्रों में भी अपनी विशेष पहचान बना रही हैं. उन्होंने कहा कि सबको साथ लेकर चलने की समावेशी भावना भारत के विकास का मूल-मंत्र है और इस विकास के दायरे में सभी देशवासी शामिल हैं. राष्ट्रपति ने कहा कि आज विश्व पटल पर भारत का डंका बज रहा है. उन्होंने साफ कहा कि आज देश बहुत निर्णायक मोड़ पर खडा है और हम सबको नए भारत का स्वरूप निर्धारित करना है. समाज के वंचित वर्गों की भागीदारी और उनकी समस्याओं का समाधान करने की प्रक्रिया जारी रखने की सलाह देते हुए राष्ट्रपति ने कहा कि देश ने संविधान के माध्यम से देशवासियों को सामाजिक, आर्थिक और राजनीतिक न्याय दिलाने, प्रतिष्ठा और अवसर की समानता उपलब्ध कराने, हर व्यक्ति की गरिमा सुनिश्चित करने और भाईचारे की भावना को मजबूत बनाने का संकल्प लिया है और हमें इस संकल्प के साथ अपने गणतंत्र की यात्रा में तेजी से आगे बढ़ रहे हैं और आने वाले समय में अपने गणतंत्र के लक्ष्यों को हासिल करने में सफल होंगे. 