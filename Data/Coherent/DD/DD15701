दक्षिण कोरिया का सियोल कचरा निस्तारण के लिए विश्व में अनूठी मिसाल पेश कर रहा है। यहां कूड़ा-करकट के पहाड़ से जाना जाने वाला नानजैडो क्षेत्र वर्ल्ड कप पार्क' नाम में बदल गया है। यह एक विशाल पारिस्थितिकी पार्क है जो सभी के लिए आकर्षण का केंद्र है।   अनिस्तारित कूड़े-कचरे की समस्या से निपटने के लिए दक्षिण कोरिया ने एक अनूठा तरीका अपनाया है। यहाँ नानजैडो सियोल के पास एक विशाल कूड़ा डलावघर था। सालों से लगातार कूड़ा पड़ने की वजह से यहां कूड़े का पहाड़ बन गया था। लेकिन यहां की सरकार ने इस जगह के सौंदर्यकरण का बीड़ा उठाया। और अथक मेहनत के बाद कूड़ा-करकट का पहाड़, 'वर्ल्ड कप पार्क' नाम से एक विशाल पारिस्थितिकी पार्क में परिवर्तित कर दिया गया।  सियोल में किया गया यह अद्भुत प्रयोग सही मायनों में भारत के लिए एक बड़ा सबक है। हमारे देश में कूड़े का सही ढंग से निस्तारण नहीं हो पाना एक बहुत गंभीर समस्या है। अप्रयुक्त हो चुकी डंपिंग साइट्स, पर्यावरण के लिए खतरा पैदा कर रही हैं। राजधानी दिल्ली में ही जगह-जगह कूड़े के पहाड़ खड़े हैं। 'स्वच्छ भारत अभियान' की सफलता के लिए भी अपशिष्ट निपटान के लिए एक प्रभावी नीति और उसके उचित क्रियान्वयन की बहुत आवश्यकता है। ऐसी अनोखे प्रयास हमारी "स्मार्ट सिटी' परियोजनाओं में भी मील का पत्थर साबित होंगे। सियोल शहर का रूपांतरण हम सब के सामने एक सफल उदाहरण है। दक्षिण कोरिया से सीखकर जहां अपशिष्ट निपटान की समस्या से निजात पा सकते हैं, वहीं सैलानियों के लिए पर्यावरण अनुकूल पर्यटक स्थलों का विकास भी कर सकते हैं।  