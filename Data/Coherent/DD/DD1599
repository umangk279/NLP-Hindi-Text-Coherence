रेलवे ने श्रमिक स्पेशल ट्रेनों से अब तक 52 लाख से अधिक यात्रियों को उनके गृह राज्‍य तक पहुंचाया है. शुक्रवार को नई दिल्‍ली में एक संवाददाता सम्‍मेलन में रेलवे बोर्ड के अध्‍यक्ष विनोद कुमार यादव ने बताया कि देशभर में विभिन्‍न राज्‍यों से कुल 3,840 स्पेशल ट्रेनों का संचालन किया गया है.  रेलवे बोर्ड के अध्यक्ष ने बताया कि रेलवे श्रमिक स्पेशल ट्रेनें चलाने की राज्‍यों की सभी मांगें पूरी करने के लिए तैयार है. उन्‍होंने कहा कि 80 प्रतिशत ऐसी ट्रेनें उत्‍तर प्रदेश और बिहार के विभिन्‍न स्‍थानों के लिए चलाई जा रही हैं. उन्‍होंने बताया कि रेलवे ने लॉकडाउन के बाद अलग-अलग जगहों में फंसे प्रवासी श्रमिकों, तीर्थ यात्रियों, पर्यटकों, छात्रों और अन्‍य लोगों को उनके गंतव्‍य स्‍थल तक पहुंचाने के लिए एक मई से ही श्रमिक स्पेशल ट्रेनें चलानी शुरू कर दी थी. ट्रेनों के विलंब से चलने के सवाल पर उन्होंने कहा कि कुल 3,840 ट्रेनों में से केवल 4 ट्रेनों ने गंतव्‍य स्‍थल तक पहुंचने में 72 घंटे से अधिक का समय लिया. उन्‍होंने कहा कि कुल चलाई जा रही ट्रेनों में से केवल 1.85 प्रतिशत के मार्ग में ही परिवर्तन किया गया. उन्होंने कहा कि विभिन्‍न राज्‍यों से श्रमिक स्पेशल ट्रेनें चलाए जाने की मांग अब घटकर केवल 449 रह गई है. 