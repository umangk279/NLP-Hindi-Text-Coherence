नई दिल्ली के एनडीएमसी कन्वेंशन सेंटर में रविवार को मीडिया मंथन-2018 सम्मेलन का आयोजन किया गया. इस आयोजन में विभिन्न हस्तियों ने शिरकत की. मणिपुर की राज्यपाल नजमा हेपतुल्ला कार्यक्रम की मुख्य अतिथि रहीं.  सेंटर मीडिया रिसर्च एंड एनालिसिस (सीएमआरए) के इस सम्मेलन का विषय था- वर्तमान परिस्थिति में मीडिया के सामने चुनौतियां. सम्मेलन की मुख्य अतिथि मणिपुर की राज्यपाल नजमा हेपतुल्ला ने बचपन की यादों को साझा करते हुए कहा कि आज़ादी मिलने के एक साल बाद मैं आठ साल की थी, तब से राष्ट्रगान समझती हूं. आज भी जब राष्ट्रगान सुनती हूं तो मेरे रोंगटे खड़े हो जाते हैं. मणिपुर जाकर लगा कि मेरा देश वास्तव में विविधताओं से भरा है. प्रसार भारती के अध्यक्ष डॉ ए सूर्यप्रकाश ने अपने संबोधन में कहा कि हम टीआरपी व प्रसार के चक्कर में अपनी सीमाएं तोड़ रहे हैं. उन्होंने सोशल मीडिया की अहमियत पर विस्तार से प्रकाश डाला. सम्मेलन में भारतीय जन संचार संस्थान (आईआईएमसी) के डायरेक्टर जनरल केजी सुरेश समेत कई वरिष्ठ पत्रकारों ने अपने विचार रखे. 