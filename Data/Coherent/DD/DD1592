देश में शुक्रवार यानि 29 मई को 513 घरेलू उड़ानों का परिचालन किया गया, जिनमें 39,969 यात्रियों को उनके गंतव्य तक पहुंचाया गया. नागर विमानन मंत्री हरदीप सिंह पुरी ने शनिवार को यह जानकारी दी.  कोरोना वायरस की रोकथाम के लिए लागू लॉकडाउन की वजह से देश में दो माह तक घरेलू उड़ानों का परिचालन बंद था. बृहस्पतिवार तक कुल 1,827 घरेलू उड़ानों का परिचालन हुआ था. सोमवार को 428, मंगलवार को 445, बुधवार को 460 और बृहस्पतिवार को 494 उड़ानों का परिचालन किया गया. हरदीप पुरी ने शनिवार को ट्वीट किया, ‘‘पांचवें दिन 29 मई को रात 11:59 बजे तक कुल 513 उड़ानें रवाना हुईं. इनमें 39,969 लोगों ने यात्रा की.’’ पश्चिम बंगाल, आंध्र प्रदेश, महाराष्ट्र, तेलंगाना और तमिलनाडु के हवाई अड्डों को सीमित घरेलू उड़ानों के परिचालन की अनुमति दी गई है. कोविड-19 के मामलों में बढोतरी के बीच ये राज्य अधिक उड़ानें नहीं चाहते हैं. आंध्र प्रदेश में घरेलू उड़ान सेवाएं मंगलवार को और पश्चिम बंगाल में बृहस्पतिवार को शुरू हुईं. घरेलू उड़ान सेवाएं शुरू होने के बाद सात अलग-अलग उड़ानों में 16 कोरोना वायरस संक्रमित यात्री मिले हैं. इनमें इंडिगो से यात्रा करने वाले 13 यात्री भी शामिल हैं. 