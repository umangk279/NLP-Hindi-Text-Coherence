लोक सभा अध्यक्ष ओम बिरला ने 2017 बैच के आईएएस अधिकारियों से कहा कि  उनके लिए नई योजना और नए निर्देशों के साथ अधिकतम परिणाम देना मंत्र होना चाहिए. लोक सभा अध्यक्ष ओम बिरला ने बुधवार को संसदीय सौध में संसदीय कार्य मंत्रालय द्वारा सहायक सचिवों के लिए ‘संसदीय पद्धति और प्रक्रिया’ विषय पर आयोजित प्रबोधन कार्यक्रम में 2017 बैच के आईएएस अधिकारियों को संबोधित किया.  सहायक सचिवों को बधाई देते हुए लोक सभा अध्यक्ष ने इस बात पर प्रसन्नता जताई कि सहायक सचिवों ने प्रतिष्ठित सिविल सेवा परीक्षा पास की है. ओम बिरला ने कहा कि प्रशासक के रूप में अपने कर्तव्यों का निर्वहन करते समय उन्हें अनेक उत्तरदायित्व निभाने पड़ सकते हैं और कई चुनौतियों का सामना करना पड़ सकता है और उनके द्वारा किए गए कार्य प्रधानमंत्री नरेंद्र मोदी के नए भारत के स्वप्न को साकार करने में महत्वपूर्ण भूमिका निभाएंगे. एक राजनीतिक और सामाजिक कार्यकर्ता के रूप में ज़मीनी स्तर पर प्राप्त अपने अनुभवों को साझा करते हुए ओम बिरला ने उनसे बिना किसी भय या पूर्वाग्रह के गरीबों और वंचित वर्गों के जीवन में बेहतरी लाने के लिए कार्य करने का आह्वान किया. उन्होंने इस बात पर ज़ोर दिया कि समाज के हाशिए पर खड़े अंतिम व्यक्ति तक के लिए न्याय सुनिश्चित किया जाना चाहिए. लोक सभा अध्यक्ष ने उनसे लोगों की समस्याओं को खुले दिमाग और सहानुभूतिपूर्ण दृष्टिकोण से सुनने का अनुरोध किया. इस अवसर पर केंद्रीय संसदीय कार्य मंत्री, कोयला और खान मंत्री प्रह्लाद जोशी, संसदीय कार्य और भारी उद्योग एवं लोक उद्यम राज्यमंत्री अर्जुन राम मेघवाल और संसदीय कार्य और विदेश राज्यमंत्री वी मुरलीधरन भी उपस्थित रहे. (शैलेंद्र मिश्रा, संवाददाता) 