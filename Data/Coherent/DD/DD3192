71वां गणतंत्र दिवस आज। दिल्ली के राजपथ पर होने वाले मुख्‍य समारोह में राष्‍ट्रपति रामनाथ कोविंद फहराएंगे तिरंगा। ब्राजील के राष्‍ट्रपति जायर बोलसोनारो होंगे गणतंत्र दिवस परेड के मुख्‍य अतिथि। इस साल चिनूक और अपाचे हेलीकॉप्‍टर पहली बार होंगे वायुसेना के फ्लाई पास्‍ट का हिस्सा।     देश आज अपना 71वां गणतंत्र दिवस मना रहा है। गणतंत्र दिवस का मुख्य समारोह आज राजधानी दिल्ली के राजपथ पर होगा, जहां राष्‍ट्रपति रामनाथ कोविंद परेड की सलामी लेंगे। इस वर्ष ब्राजील के राष्‍ट्रपति जायर बोलसोनारो गणतंत्र दिवस के मुख्‍य अतिथि हैं। परेड में 16 राज्‍य और केंद्रशासित प्रदेश और छह मंत्रालय भाग लेंगे। इस वर्ष की गणतंत्र दिवस परेड का मुख्‍य आकर्षण हाल ही में शामिल किए गए चिनूक और अपाचे हेलीकॉप्‍टरों सहित सुखोई और अत्‍याधुनिक हल्‍के हेलीकॉप्‍टरों का फ्लाई पास्‍ट रहेगा। केंद्रीय रिजर्व पुलिस बल के महिला दल के मोटर साइकिल प्रदर्शन और सशस्‍त्र सेनाओं, अर्द्धसैनिक बलों, दिल्‍ली पुलिस, एनसीसी की टुकडि़यों तथा सेना के 13 बैंड्स के मार्च पर भी लोगों की नज़रें रहेंगी। इस बीच, किसी भी अप्रिय घटना से बचने के लिए राष्‍ट्रीय राजधानी में दिल्‍ली पुलिस और अन्‍य केंद्रीय सुरक्षा बलों के सुरक्षा कर्मियों को तैनात किया गया है। 