जापान की संसद के उच्च सदन के लिए रविवार को वोट डाले गए, जिसमें प्रधानमंत्री शिंजो आबे (64) के सत्ताधारी गठबंधन को बहुमत प्राप्त हुआ.  एग्जिट पोल्स से संकेत मिल रहे हैं कि आबे संवैधानिक संशोधनों के लिए जरूरी बहुमत प्राप्त करने के करीब जा सकते हैं. एनएचके पब्लिक टेलीविजन ने कहा कि आबे की लिबरल डेमोक्रेटिक पार्टी और उसकी कनिष्ठ सहयोगी कोमितो को दो घंटे की मतगणना के बाद उच्च सदन में 64 सीटों पर जीत मिल चुकी है. अगर सत्ताधारी गठबंधन कंजर्वेटिव पार्टी के सदस्यों और निर्दलीय सांसदों का समर्थन जुटाने में कामयाब रहा तो संवैधानिक पुनरीक्षण के लिए जरूरी दो-तिहाई बहुमत प्राप्त हो सकता है. जापान की संसद के उच्च सदन की 124 सीटों के लिए मतदान हुआ है. उच्च सदन ‘हाउस ऑफ काउंसिलर्स’ में कुल 245 सीटें हैं, जिनमें से करीब आधे का चुनाव हर तीन साल पर किया जाता है. उच्च सदन प्रधानमंत्री का चुनाव नहीं करता. दो-तिहाई बहुमत यानि 164 सीटें प्राप्त करने के लिए आबे के गठबंधन को 85 अन्य सीटों की जरूरत होगी. 