कर्नाटक में बड़े राजनैतिक घटनाक्रम में विधानसभा के स्पीकर ने कांग्रेस जेडीएस के 14 विधायकों को अयोग्य करार दे दिया है. विधानसभा अध्यक्ष केआर रमेश कुमार ने विधानसभा का कार्यकाल समाप्त होने तक 14 असंतुष्ट विधायकों को तत्काल प्रभाव से अयोग्य करार दिया.  इससे पहले बृहस्पतिवार को उन्होंने 3 अन्य विधायकों को अयोग्य करार दे दिया था. अब कुल मिलाकर 17 विधायक अयोग्य हो चुके हैं. राज्य में पिछले सप्ताह मंगलवार को कांग्रेस-जेडीएस सरकार विधानसभा में विश्वास मत हासिल नहीं कर पाई थी. इसके बाद भाजपा के विधानसभा दल के नेता येदियुरप्पा ने सरकार बनाने का दावा पेश किया था और उन्हे शुक्रवार को राज्यपाल वजुभाई वाला ने मुख्यमंत्री के तौर पर शपथ दिलाई थी. उन्होंने चौथी बार बतौर प्रदेश के मुख्यमंत्री शपथ ली. सोमवार को येदियुरप्पा को भी सदन में विश्वास मत हासिल करना है. इससे पहले रविवार को भाजपा विधायक दल की बैठक हुई. 