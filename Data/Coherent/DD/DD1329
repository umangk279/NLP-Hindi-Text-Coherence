केंद्रीय आवासन और शहरी कार्य मंत्री हरदीप सिंह पुरी के समक्ष आवासन और शहरी कार्य मंत्रालय और SIDBI के बीच एमओयू साइन किया गया, जिसके तहत स्ट्रीट वेंडर्स यानf रेहड़ी-पटरी वालों को आत्मनिर्भर बनाने के लिए प्रधानमंत्री स्व निधि योजना के तहत उन्हें ऋण प्रदान किया जाएगा.  कोरोना वैश्विक महामारी में रेहड़ी-पटरी वालों के आर्थिक हितों और उन्हें और ज्यादा मजबूत बनाने के लिए केंद्र सरकार समग्र प्रयास कर रही है. इसी कड़ी में शुक्रवार को केंद्रीय आवासन और शहरी कार्य मंत्रालय और सिडबी के बीच समझौता ज्ञापन पर हस्ताक्षर किए गए. जिसके तहत स्ट्रीट वेंडर्स के लिए एक विशेष माइक्रो क्रेडिट सुविधा प्रदान की जा रही है. इसमें रेहड़ी-पटरी वालों को आत्मनिर्भर बनाने के लिए प्रधानमंत्री स्वनिधि योजना के तहत उन्हें 10 हजार रुपये तक का ऋण प्रदान किया जाएगा. इस योजना के तहत देशभर में करीब 50 लाख रेहड़ी-पटरी वालों को फायदा मिलने की उम्मीद है. ये योजना 24 मार्च, 2020 और उससे पहले शहरी क्षेत्रों में वेंडिग कर रहे सभी पथ विक्रेताओं के लिए उपलब्ध है. योजना के अंतर्गत ऋण प्राप्त करने वाले विक्रेता 7 प्रतिशत की दर पर ब्याज सब्सिडी के पात्र होंगे. गिरीश निशाना, संवाददाता 