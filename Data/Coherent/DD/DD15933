केंद्रीय स्वास्थ्य और परिवार कल्याण मंत्री जेपी नड्डा ने शुक्रवार को राष्ट्रीय ट्रेकोमा सर्वेक्षण रिपोर्ट (2014-17) जारी की. उन्होंने घोषणा की कि भारत अब रोग पैदा करने वाले ट्रेकोमा से मुक्त हो गया है और उन्होंने इसे एक महत्वपूर्ण उपलब्धि बताया.   स्वास्थ्य मंत्री ने कहा कि सर्वेक्षण के निष्कर्षों से संकेत मिलता है कि सर्वेक्षण के सभी जिलों में बच्चों में ट्रेकोमा संक्रमण समाप्त हो चुका है और इसकी मौजूदगी केवल 0.7 प्रतिशत है. यह डब्ल्यूएचओ द्वारा परिभाषित ट्रेकोमा की समाप्ति के मानक से बहुत कम है. उन्होंने कहा कि ट्रेकोमा को उस स्थिति में समाप्त माना जाता है यदि उसके सक्रिय संक्रमण की मौजूदगी 10 वर्ष से कम उम्र के बच्चों में 5 प्रतिशत से कम हो. सर्वेक्षण रिपोर्ट जारी करने के अवसर पर स्वास्थ्य और परिवार कल्याण राज्यमंत्री अनुप्रिया पटेल भी मौजूद रहीं. स्वास्थ्य  मंत्रियों ने सर्वेक्षण से जुड़े सभी लोगों, खासतौर से स्वास्थ्य कर्मियों को बधाई दी, जिन्होंने सर्वेक्षण करने के लिए कठिन परिस्थितियों में भी कार्य किया. स्वास्थ्य मंत्री ने कहा कि सर्वेक्षण के परिणामों से संकेत मिलता है कि भारत में अब सक्रिय ट्रेकोमा जन स्‍वास्थ्य समस्या नहीं रह गई है. हमने डब्ल्यूएचओ के जीईटी 2020 कार्यक्रम के अंतर्गत निर्दिष्ट लक्ष्य‍ के अनुसार ट्रेकोमा का सफाया करने का लक्ष्य हासिल कर लिया है. यह कई दशकों के प्रयासों के बाद संभव हुआ है, जिनमें एंटीबायोटिक आई ड्रॉप का प्रावधान, निजी सफाई, सुरक्षित जल की उपलब्धता, पर्यावरण संबंधी बेहतर स्वच्छता, क्रोनिक ट्रेकोमा के लिए सर्जिकल सुविधाओं की उपलब्धलता और देश में सामाजिक-आर्थिक स्थिति में सामान्य सुधार शामिल हैं. स्वास्थ्य मंत्री ने जोर देकर कहा कि राज्य ट्रेकोमा के किसी नए मामले और ट्रेकोमा सीक्वल (टीटी मामलों) की जानकारी देने के लिए लगातार निगरानी रखें तथा तेज़ी से ऐसे मामलों का इलाज करें, ताकि वे ट्रेकोमा से मुक्त हो सकें. सर्वेक्षण रिपोर्ट जारी होने पर स्वास्थ्य मंत्री ने कहा कि हमारा लक्ष्य देश से ट्रेकोमेट्सस्ट्रीचियासिस को समाप्त करना है. ऐसे राज्य जो अभी भी सक्रिय ट्रेकोमा के मामलों की जानकारी दे रहे हैं, उन्हें ट्रेकोमेट्सस्ट्रीचियासिस के मरीजों के समुदाय आधारित निष्कर्षों को प्राप्त करने के लिए एक रणनीति विकसिेत करने की ज़रूरत है. ऐसे मामलों की स्थानीय अस्पतालों में मुफ्त एंट्रोपियन सर्जरी/इलाज की व्यवस्था होनी चाहिए. स्वास्थ्य मंत्री ने कहा कि ऐसे पहचाने गए प्रत्येक मामले को सावधानी से दर्ज किया जाना चाहिए और इसके प्रबंधन की स्थिति का डब्ल्यूएचओ के दिशानिर्देशों के अनुसार रखरखाव किया जाए. साथ ही भारत को ट्रेकोमा मुक्त प्रमाणित करने के लिए देश भर में इस बीमारी की पर्याप्त निगरानी की जानी चाहिए. डब्ल्यूएचओ के दिशानिर्देशों के अनुसार ट्रेकोमा निगरानी के संकेतों पर मासिक आंकड़े नियमित रूप से एनपीसीबी को भेजे जाएं. समारोह में स्वास्थ्य राज्यमंत्री अनुप्रिया पटेल ने कहा कि सर्वेक्षण के निष्कर्ष अत्यंंत प्रोत्साेहित करने वाले हैं. टीम को बधाई देते हुए अनुप्रिया पटेल ने कहा कि सक्रिया ट्रेकोमा अब जन स्वास्थ्य का खतरा नहीं रह गया है. उन्होंने कहा कि देश से ट्रेकोमा का पूरी तरह सफाया करने के लिए नियमित निगरानी को बढ़ाया जाना चाहिए. ट्रेकोमा (रोहे-कुक्कररे) आंखों का दीर्घकालिक संक्रमण रोग है और इससे दुनिया भर में अंधेपन के मामले सामने आते हैं. यह खराब पर्यावरण और निजी स्व च्छकता के अभाव तथा पर्याप्त पानी नहीं मिलने के कारण होने वाली बीमारी है. यह आंखों की पलकों के नीचे झिल्ली को प्रभावित करता है. बार-बार संक्रमण होने पर आंखों की पलकों पर घाव होने लगते हैं, इससे कॉर्निया को नुकसान पहुंचता है और अंधापन होने का खतरा पैदा हो जाता है. इससे गुजरात, राजस्थान, पंजाब, हरियाणा, उत्तर प्रदेश और निकोबार द्वीप के कुछ स्थानों के लोग प्रभावित पाए गए हैं. ट्रेकोमा संक्रमण 1950 में भारत में अंधेपन का सबसे महत्वपूर्ण कारण था और गुजरात, राजस्थान, पंजाब और उत्तर प्रदेश में 50 प्रतिशत आबादी इससे प्रभावित थी. राष्ट्रीय ट्रेकोमा प्रचार सर्वेक्षण और ट्रेकोमा रैपिड असेसमेंट सर्वेक्षण डॉ राजेन्द्र प्रसाद सेंटर फॉर ऑपथेलमिक साइंसेज, अखिल भारतीय आयुर्विज्ञान संस्थान नई दिल्ली ने 2014 से 2017 तक नेशनल प्रोग्राम फॉर कंट्रोल ऑफ ब्लाइंडनेस एंड विजुअल इम्पेंयरमेंट के सहयोग से किया. सर्वेक्षण 23 राज्यो और संघ शासित प्रदेशों के 27 सबसे अधिक जोखिम वाले जिलों में किया गया. 