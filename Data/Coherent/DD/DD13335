केंद्रीय गृह मंत्री राजनाथ सिंह ने कहा राष्ट्रीय नागरिक रजिस्टर को असम समझौते और सुप्रीम कोर्ट के निर्देश के मुताबिक किया जा रहा है अपडेट। गृहमंत्री ने एनआरसी प्रक्रिया को पारदर्शी, निष्पक्ष और कुशल तरीके से पूरा करने का दिया आश्वासन।  असम के मुख्यमंत्री सर्वानंद सोनोवाल ने कल दिल्ली में गृह मंत्री राजनाथ सिंह से मुलाकात की। बैठक के बाद जारी एक बयान में गृह मंत्री ने कहा कि असम में राष्ट्रीय नागरिक रजिस्टर का, 15 अगस्त 1985 को हस्ताक्षर किए गए असम समझौते के मुताबिक ही अद्यतन किया जा रहा है। गृह मंत्री ने कहा कि एनआरसी की पूरी प्रक्रिया सर्वोच्च न्यायालय के निर्देशों के अनुसार ही अपनाई गई है। उन्होंने आश्वासन दिया कि राष्ट्रीय पंजीकरण की प्रक्रिया पूरी तरह से निष्पक्ष, पारदर्शी और सावधानीपूर्वक तरीके से की जा रही है। सरकार, राष्ट्रीय नागरिक रजिस्टर का मसौदा 30 जुलाई तक जारी करने की इच्छुक है। मसौदा जारी होने के बाद राज्य के नागरिकों को उस पर दावों और आपत्तियां ज़ाहिर करने के लिए पर्याप्त अवसर उपलब्ध होंगे। सभी दावों और आपत्तियों के परीक्षण के बाद ही नागरिक रजिस्टर की अंतिम सूची जारी की जाएगी। 