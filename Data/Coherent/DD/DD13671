वित्त मंत्री पियूष गोयल आज 13 सार्वजनिक क्षेत्र के बैंकों के साथ करेंगे मुलाकात, पीटीआई के मुताबिक एसबीआई ने बैठक का आयोजन किया, पहली तिमाही के नतीजों की हो सकती है समीक्षा  केंद्रीय वित्त मंत्री पीयूष गोयल आज 13 सरकारी बैंकों (पीएसबी) के प्रमुखों से मुलाकात करेंगे ताकि तमाम मुद्दों पर उनकी चिंताओं का समाधान निकाला जा सके। सूत्रों के मुताबिक यह बैठक सबसे बड़े सरकारी बैंक स्टेट बैंक ऑफ इंडिया (एसबीआई) की ओर से आयोजित की जा रही है, जिसकी अध्यक्षता पीयूष गोयल करेंगे। सूत्रों के मुताबिक इस अहम बैठक में 13 सरकारी बैंकों के प्रमुख भारतीय बैंकिंग तंत्र को आगे बढ़ाने के तरीकों पर चर्चा करेंगे। इस बैठक में हिस्सा लेने वाले बैंकों में पंजाब नेशनल बैंक (पीएनबी), ओरियंटल बैंक ऑफ कॉमर्स (ओबीसी), पंजाब एंड सिंध बैंक, यूको बैंक, यूनाइटेड बैंक ऑफ इंडिया और इलाहाबाद बैंक प्रमुख रुप से शामिल होंगे। इसके अलावा इस अहम बैठक में बैंक ऑफ महाराष्ट्र के मैनेजिंग डायरेक्टर, आंध्रा बैंक के मैनेजिंग डायरेक्टर, केनरा बैंक के मैनेजिंग डायरेक्टर, इंडियन बैंक के मैनेजिंग डायरेक्टर और विजया बैंक के मैनेजिंग डायरेक्टर भी मौजूद रहेंगे। वित्त वर्ष 2017-18 के सालाना वित्तीय नतीजों के बाद सरकारी बैंकों के प्रमुखों की यह पहली मुलाकात होगी। इनमें से अधिकांश बैंकों ने बीते वित्त वर्ष की आखिरी तिमाही में घाटा दर्ज कराया है। इन बैंकों के मुख्यालय पूर्वी, दक्षिणी और उत्तर भारत में हैं। नीरव मोदी के पीएनबी घोटाले के कारण अकेले पंजाब नेशनल बैंक को बीते वित्त वर्ष की आखिरी तिमाही में 13,416.91 करोड़ रुपये का घाटा हुआ है। यह किसी बैंक का सबसे बड़ा तिमाही घाटा है। गौरतलब है कि इस घोटाले में एलओयू के गलत इस्तेमाल के जरिए पैसों की निकासी की गई थी और इस मामले में नीरव मोदी एवं उनके चाचा मेहुल चौकसी मुख्य आरोपी हैं। 