दिल्ली मेट्रो रेल कॉर्पोरेशन यानि डीएमआरसी ने एयरपोर्ट एक्सप्रेस लाइन पर यात्रा करने वाले यात्रियों के लिए मुफ्त हाई स्पीड वाई-फाई सुविधा शुरू की है. डीएमआरसी के प्रबंध निदेशक डॉ मंगू सिंह ने नई दिल्ली से द्वारका सेक्टर-21 से आने और वापस जाने वाली ट्रेन में यात्रा करने वालों के लिए इस सुविधा का शुभारंभ किया.  मेट्रो की इस फ्री वाई-फाई सेवा पर डीडी न्यूज़ से ख़ास बातचीत में डीएमआरसी के एमडी मंगू सिंह ने बताया कि इस साल के आखिर तक मेट्रो की सभी लाइनों पर फ्री वाई-फाई सुविधा शुरू करने का लक्ष्य रखा गया है. इसके आरंभ होने के साथ एयरपोर्ट लाइन के स्टेशनों के अलावा एयरपोर्ट लाइन की सभी मेट्रो ट्रेनों में अब ऑन बोर्ड यात्रा के दौरान बाधा रहित और मुफ्त इंटरनेट कनेक्टिविटी उपलब्ध होगी. मुफ्त वाई-फाई सुविधा को लेकर यात्री काफी उत्साहित दिखे. कई यात्रियों ने डीडी न्यूज़ से बातचीत में बताया कि इस सुविधा की वजह से पहले टनल में जहां नेटवर्क नहीं आते थे, वहां आसानी से इंटरनेट के माध्यम से आसानी से कॉल की जा सकती है. गिरीश निशाना, संवाददाता 