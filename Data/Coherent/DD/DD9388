छत्तीसगढ़ विधानसभा चुनाव के पहले चरण के लिए शनिवार शाम प्रचार समाप्त हो गया. विधानसभा चुनाव के प्रथम चरण के तहत 18 विधानसभा क्षेत्रों में 12 नवंबर को मत‍दान होगा, जबकि 72 सीटों पर 20 नवंबर को वोटिंग होगी. राज्य में मतगणना 11 दिसंबर को होगी.  भाजपा अध्यक्ष अमित शाह ने छत्तीसगढ़ के रायपुर में पार्टी का संकल्प पत्र जारी किया. उन्होंने कहा कि छत्तीसगढ़ का चुनाव के बाकी पार्टियों के लिए चुनाव हो सकता है लेकिन बीजेपी के लिए यह नए छत्तीसगढ़ के निर्माण का घोषणा पत्र है. मुख्यमंत्री रमन सिंह की तारीफ करते हुए उन्होंने कहा कि नक्सलवाद पर नकेल कसने का काम वर्तमान सरकार ने किया है. अमित शाह ने कहा कि पिछले 15 साल के कामों से छत्तीसगढ़ बीमारू राज्य की श्रेणी में से बाहर निकला है. कांग्रेस पर निशाना साधते हुए अमित शाह ने कहा कि जिस पार्टी को नक्सलवाद में क्रांति दिखाई पड़ती हो, वो दल छत्तीसगढ़ का भला नहीं कर सकता है. 