15 में से 12 सीटें जीत कर्नाटक उपचुनावों में बीजेपी को भारी जीत, येदियुरप्पा सरकार को विधानसभा में बहुमत से ज्यादा सीटें, कांग्रेस को 2 और निर्दलीय को एक सीट, जेडीएस का नहीं खुला खाता, पीएम ने बताया लोकतंत्र की जीत, कहा जनता ने कांग्रेस को सिखाया सबक, हार के बाद कांग्रेस में इस्तीफों का दौरा.  कर्नाटक के15 सीटों  पर हुए उपचुनाव में से 12 पर बीजेपी प्रत्याशियों ने जीत दर्ज कर उपचुनाव के नतीजों के साथ ही राज्य में भाजपा की चार महीने पुरानी येदियुरप्पा सरकार सुरक्षित हो गई है। अब बीजेपी के पास विधासनभा में 117 सीटें हो गई हैं, जो कि बहुमत के आकड़े से 5 अधिक है.  15 में से 12 सीटें जीतने के बाद कर्नाटक के तमाम शहरों में बीजेपी के नेता और कार्यकर्ता सड़कों पर उतरे और जश्न मनाया। कांग्रेस ने दो और निर्दलीय ने एक सीट जीती।  बीजेपी ने जो सीटें जीती हैं उनमें  अराबैल शिवराम हेब्बार (येल्लापुर), नारायण गौड़ा (के आर पेटे), बी सी पाटिल (हीरेकेरूर), श्रीमंत पाटिल (कागवाड), महेश कुमातली (अथानी) के सुधाकर (चिक्काबल्लापुर)  आनंद सिंह (विजयनगर), रमेश जारकिहोली (गोकाक), अरुण कुमार गुट्टूर (रानीबेन्नुर), गोपालैया (महालक्ष्मी लेआउट), एस टी सोमशेखर (यशवंतपुरा) और बायरती बसवराज (के आर पुरा) शामिल हैं।  कांग्रेस ने हुनसुर और शिवाजीनगर सीटें जीती हैं ।होसकोटे से निर्दलीय उम्मीदवार शरथ बच्चेगौड़ा जीते हैं । झारखंड में एक चुनावी सभा में प्रधानमंत्री नरेंद्र मोदी ने बीजेपी के प्रदर्शन की तारीफ की और नतीजों को जनमत और लोकतंत्र की जीत करार दिया। पीएम ने कांग्रेस पर पिछले दरवाजे से जनादेश को चुराने का आरोप लगाते हुए कहा कि जनता ने उन्होंने उसे सबक सिखाया दिया है। इस बीच, कर्नाटक के मुख्यमंत्री बी एस येदियुरप्पा ने कहा कि वह अपने बाकी के साढ़े तीन साल के कार्यकाल के लिए स्थिर और विकासोन्मुख सरकार देंगे। उन्होंने अपना कार्यकाल निर्बाध रूप से पूरा करने के लिए विपक्ष का समर्थन मांगा। येदियुरप्पा ने कहा कि  हमने विधानसभा की सदस्यता से अयोग्य करार दिये गए सभी विधायकों को आश्वासन दिया था कि उन्हें मंत्री बनाया जाएगा और अब वादाखिलाफी करने का कोई सवाल ही नहीं है।   इन 15 सीटों में से  पहले 12 सीटें कांग्रेस के पास थी लेकिन इस बार वो केवल दो सीटें जीतने में कामयाब रही है। इस हार के बाद कांग्रेस में घमासान मच गया है। खराब प्रदर्शन के बाद सिद्धरमैया ने हार की जिम्मेदारी लेते हुए पार्टी के विधायक दल के नेता पद से इस्तीफा दे दिया है। इसके साथ ही दिनेश गुंडू राव ने पार्टी की प्रदेश इकाई के अध्यक्ष पद से इस्तीफा दे दिया है। वहीं पूर्व प्रधानमंत्री एच डी देवगौड़ा के नेतृत्व वाली जेडीएस उन सभी 12 सीटों पर हार गयी है जहां उसने अपने उम्मीदवार खड़े किए थे। पहले उसके पास तीन सीटें थीं। होसकोटे सीट से निर्दलीय उम्मीदवार शरथ बच्चेगौड़ा जीते हैं। बीजेपी ने बच्चेगौड़ा के बगावत करके उपचुनाव लड़ने के बाद उन्हें पार्टी विरोधी गतिविधियों के लिए निष्कासित कर दिया था। बीजेपी के पास फिलहाल सदन में एक निर्दलीय को मिलाकर 105 विधायक थे और अब 12 सीट जीतकर सदन में उसकी संख्या 117 हो गयी है जो 223 सदस्यीय सदन में बहुमत के 111 के आंकड़े से अधिक है। 225 सदस्यीय विधानसभा  में उच्च न्यायालय में लंबित याचिका के कारण दो सीटें खाली हैं। ताजा नतीजों के  बाद कांग्रेस के 68 और जेडीएस के 34 विधायक हैं।  ये सभी उपचुनाव 17 विधायकों को अयोग्य करार देने से पैदा हुई रिक्तियों को भरने के लिये हुए थे। इन विधायकों की बगावत के चलते जुलाई में एच डी कुमारस्वामी की अगुवाई वाली कांग्रेस-जेडीएस सरकार गिर गई थी और बीजेपी के सत्ता में आने का मार्ग प्रशस्त हुआ। अब इन उपचुनावों के बाद करीब साढे चार महीने पुरानी येदियुरप्पा सरकार बहुमत के मोर्चे पर आश्वसत हो गयी है। 