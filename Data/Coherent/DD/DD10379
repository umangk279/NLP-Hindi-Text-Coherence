निर्वाचन आयोग आगामी विधानसभा चुनाव वाले राज्‍यों में सी-विजिल मोबाइल ऐप शुरू करेगा। इसके जरिये आम लोग चुनावी अनियमितताओं की सूचना दे सकेंगे।  निर्वाचन आयोग आगामी विधानसभा चुनाव वाले राज्यों में इंटरनेट आधारित मोबाइल एप्प सी-विजिल शुरू कर रहा है। सी-विजिल अर्थात सिटिज़न-विजिल पहली बार विधानसभा चुनावों में, प्रायोगिक परियोजना के रूप में आरंभ किया जाएगा। छत्तीसगढ़ से हमारे संवाददाता ने बताया है कि इस एप्प का उपयोग चुनाव वाले राज्यों में आदर्श आचार संहिता लागू रहने के दौरान ही किया जा सकता है। सी-विजिल ऐप के माध्‍यम से आम नागरिकों को मौके से आचार संहिता के उल्‍लंघन की सूचना, फोटो या वीडियो के जरिये भेजने का अवसर प्राप्‍त होगा। छत्‍तीसगढ़ के मुख्‍य निर्वाचन पदाधिकारी सुब्रत साहू ने बताया कि इससे स्‍वतंत्र, निष्‍पक्ष और पारदर्शी चुनाव सुनिश्‍चित करने में मदद मिलेगी। सी-विजिल एक सिटीजन सैंट्रिक एन्‍ड्रॉयड आधारित मोबाइल ऐप है जिसकी सहायता से कोई भी नागरिक निर्वाचन प्रक्रिया के दौरान आचार संहिता के उल्‍लंघन के संबंध में कोई भी गतिविधि उनको दिख रही है तो उसकी ऑन-लाइन सूचना सक्षम अधिकारी को दे सकते हैं। सी-विजिल ऐप के जरिये प्राप्‍त शिकायतों पर चुनाव आयोग के विभिन्‍न दल मौके पर पहुंचकर समय-सीमा के भीतर जरूरी कार्रवाई करेंगे। 