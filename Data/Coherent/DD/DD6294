अपोलो 11 के हुए पचास साल पूरे, आज ही के दिन साल 1969 में नील आर्मस्ट्रांग ने सहयोगी अंतरिक्ष यात्रियों के साथ चंद्रमा पर रखे थे कदम। अमेरिकी राष्ट्रपति ने अंतरिक्ष यात्रियों के परिवार जनों को दी शुभकामनाएं    "इंसानियत के लिए ये एक छोटा कदम, पूरी मानव जाति के लिए बड़ी छलांग साबित होगा"- चांद पर कदम रखने के बाद अमेरिकी एस्ट्रोनॉट नील आर्मस्ट्रांग के इस उद्गार को आज 50 साल पूरे हो गए है। नील आर्मस्ट्रांग के ये शब्द सचमुच में मानव इतिहास की एक बड़ी घटना को दर्शाता है। इससे पहले भी चांद पर पहुंचने के लिए कई प्रयास हुए थे। ये सफर 1957 में रूस के पहले सैटेलाइट स्पूतनिक के जरिए शुरू हुआ जो कि अपोलो 11 मिशन के रूप में 20 जुलाई 1969 को मानव जगत के लिए एक मूर्त सपने के रूप में सामने आया। इस मिशन के तहत पहली बार अमेरिका ने किसी इंसान को चांद पर भेजने में सफलता पाई थी। इस मिशन के जरिए दो लोगों नील आर्मस्ट्रांग और एडविन 'बज़' एल्ड्रिन को चंद्रमा पर भेजा गया था। अपोलो- 11 अंतरिक्ष यान में माइकल कॉलिन्स ने मॉड्यूल पायलट की जिम्मेदारी संभाली थी, जिससे नील आर्मस्ट्रॉन्ग और एडविन 'बज़' एल्ड्रिन चांद पर भ्रमण के लिए निकल सकें। जिस लूनर मॉड्यूल से ये दोनों एस्ट्रोनॉट्स अपोलो- 11 से निकल चांद तक पहुंचे उसे 'द ईगल' नाम दिया गया है। अपोलो- 11 के इस मिशन के साथ ही चांद पर पहुंचने वाले नील आर्मस्ट्रॉन्ग पहले और एडविन 'बज़' एल्ड्रिन दूसरे शख्स बने। इस तरह से आज से पचास साल पहले मानव ने चांद पर विजय पाई थी।  