जम्मू कश्मीर प्रशासन ने कहा- कश्मीर घाटी में चरणबद्ध तरीके से हटाया जा रहा है प्रतिबंध, स्वतंत्रता दिवस समारोह के लिए सभी तैयारियां पूरी, बीएसएफ भारत-पाकिस्तान अंतर्राष्ट्रीय सीमा पर बरत रहा है सतर्कता।  जम्मू-कश्मीर सरकार ने कहा है कि कश्मीर घाटी में प्रतिबंधों में चरणबद्ध तरीके से ढील दी जा रही है और जम्मू संभाग में पूरी तरह से सामान्य स्थिति बहाल हो गई है। जम्मू-कश्मीर के प्रधान सचिव रोहित कंसल ने साथ ही कहा कि राष्‍ट्रीय राजमार्ग, हवाई अड्डे, बिजली और पानी से जुड़ी सेवाएं सामान्‍य रूप से चल रही हैं।  जम्मू-कश्मीर के प्रधान सचिव रोहित कंसल ने पत्रकारों से बात करते हुए कहा कि स्वतंत्रता दिवस के लिए तैयारियां पूरी कर ली गई है।  जम्मू-कश्मीर के अतिरिक्त पुलिस महानिदेशक (कानून व्यवस्था) मुनीर खान ने कहा कि जम्मू से प्रतिबंध हटा दिए गए हैं, स्कूल और अन्य संस्थान खुले हैं , वहीं कश्मीर में स्थिति के आकलन के आधार पर कई क्षेत्रों में प्रतिबंधों में ढील दी जा रही है। मुनीर खान ने साथ ही कहा कि अभी हमारा मुख्य फोकस 15 अगस्त को शांतिपूर्ण तरीके से मनाने पर है। 