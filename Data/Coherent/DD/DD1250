आंध्र प्रदेश के विशाखापट्टनम में एक बार फिर से गैस रिसाव की घटना हुई है. इस घटना में अब तक 2 मजदूरों की मौत हो चुकी है, जबकि चार लोगों का इलाज अभी अस्पताल में चल रहा है.  गैस लीक मंगलवार सुबह परवदा के जवाहरलाल नेहरू फार्मा सिटी स्थित सैनर लाइफ साइंस फार्मा कंपनी से हुई. लीक हुई गैस बेंजीमिडाजोल बताई जा रही है, जो जहरीली होती है. जिस समय गैस लीक हादसा हुआ उस समय कंपनी में 30 लोग काम कर रहे थे. अचानक 6 मजदूरों को चक्कर आया और वे बेहोश होकर गिर पड़े. सभी को अस्पताल ले जाया गया, जहां दो की मौत हो गई. चार का इलाज अस्पताल में चल रहा है. अस्पताल में भर्ती मजदूरों की हालत गंभीर बनी हुई है. गैस लीक कैसे हुई इसकी जांच कर रही है. फिलहाल शुरुआती जांच तकनीकी कारण से गैस लीक होना बताया जा रहा है. 