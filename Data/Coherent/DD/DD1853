कैबिनेट सचिव राजीव गौबा ने रविवार को राज्‍यों और केंद्रशासित प्रदेशों के मुख्‍य सचिवों और स्‍वास्‍थ्‍य सचिवों के साथ वीडियो कॉन्फ्रेंस के जरिए बात की.  कैबिनेट सचिव ने कहा कि वंदे भारत मिशन के तहत विदेशों से स्‍वदेश लाए जा रहे भारतीयों के मामले में राज्‍यों का सहयोग मिल रहा है. उन्‍होंने कहा कि तकरीबन साढे तीन लाख प्रवासी मजदूरों के लिए रेलवे तीन सौ पचास से ज्‍यादा श्रमिक विशेष ट्रेनें चला रहा है. उन्‍होंने राज्‍य सरकारों से और अधिक श्रमिक विशेष ट्रेनों का संचालन करने के लिए रेल विभाग के साथ सहयोग करने का अनुरोध किया. कैबिनेट सचिव ने जोर देकर कहा कि डॉक्‍टर, नर्स और स्‍वास्‍थ्‍यकर्मियों का आवागमन पूरी तरह से बाधा-मुक्‍त होना चाहिए और उन्‍हें हर तरह से सुविधा प्रदान की जानी चाहिए. उन्‍होंने कहा कि कोरोना योद्धाओं का संरक्षण किया जाना चाहिए. बैठक में राज्‍यों के मुख्‍य सचिवों ने अपने-अपने राज्‍य की स्थिति से कैबिनेट सचिव को अवगत कराया. 