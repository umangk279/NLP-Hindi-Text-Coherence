कांग्रेस के वरिष्ठ नेता ज्योतिरादित्य सिंधिया के कांग्रेस छोड़ने के साथ ही मध्य प्रदेश की कमलनाथ सरकार संकट में...अब तक 22 विधायकों ने दिया इस्तीफ़ा...कमलनाथ सरकार को समर्थन दे रहे बीएसपी और समाजवादी पार्टी के एक-एक विधायक ने भोपाल में शिवराज सिंह चौहान से की मुलाक़ात.  मध्य प्रदेश में चल रहा सियासी संकट होली के दिन अपने चरम पर पहुंच गया. मंगलवार को जब पूरा देश होली के रंग में रंगा था तो कांग्रेस के दिग्गज नेता ज्योतिरादित्य सिंधिया केंद्रीय गृहमंत्री अमित शाह के साथ प्रधानमंत्री नरेंद्र मोदी से मिलने उनके 7 लोक कल्याण मार्ग स्थित आवास पहुंचे. ये बैठक करीब घंटे भर चली और फिर दोनों नेता निकल गए. मुलाकात के बाद सिंधिया ने अपने ट्विटर हैंडल के जरिए अपने इस्तीफे की घोषणा की. उन्होंने जो त्याग-पत्र साझा किया है उस पर नौ मार्च की तिथि है. कांग्रेस अध्यक्ष सोनिया गांधी को भेजे त्याग-पत्र में सिंधिया ने कहा, 'मैं भारतीय राष्ट्रीय कांग्रेस की प्राथमिक सदस्यता से इस्तीफा दे रहा हूं और जैसा कि आपको अच्छी तरह पता है कि पिछले एक साल से यह मार्ग प्रशस्त किया गया है. अपने राज्य और देश के लोगों की सेवा करना मेरा हमेशा से मकसद रहा है. मैं इस पार्टी में रहकर अब यह करने में अक्षम में हूं.’ बीजेपी ने ज्योतिरादित्य सिंधिया के इस्तीफे का स्वागत करते हुए कांग्रेस पर हमला बोला है. सिंधिया के कांग्रेस को अलविदा कहने के बाद मध्य प्रदेश में मची सियासी उठापटक तेज हो गई है. मुख्यमंत्री कमलनाथ के नेतृत्व वाली प्रदेश कांग्रेस सरकार से नाराज कांग्रेस के बागी हुए विधायकों का विधानसभा की सदस्यता से इस्तीफा देने का सिलसिला शुरू हो गया. मंगलवार सुबह को कांग्रेस के सिंधिया खेमे के 19 विधायकों ने ई-मेल से राजभवन को अपना त्याग-पत्र भेज दिया. सिंधिया खेमे के यह कांग्रेसी विधायक बेंगलुरु के एक रिसॉर्ट में ठहरे हुए हैं. शाम होते-होते बढ़कर ये संख्य़ा बढ़कर 22 तक पहुंच गई. कांग्रेस के वरिष्ठ विधायक एंदल सिंह कंसाना और देवास जिले की हाटपिपल्या विधानसभा सीट से कांग्रेस के ही विधायक मनोज चौधरी ने भी विधानसभा सीट से इस्तीफा दे दिया है. प्रदेश कांग्रेस के वरिष्ठ आदिवासी विधायक बिसाहूलाल सिंह ने भी भाजपा की सदस्यता लेने के साथ विधानसभा की सदस्यता से इस्तीफा दे दिया. इस सियासी भूचाल के बाद प्रदेश की कमलनाथ सरकार संकट में नजर आ रही है. इस बीच कांग्रेस ने कहा कि उसने सिंधिया को पार्टी विरोधी गतिविधियों के चलते कांग्रेस से बाहर निकाल दिया है. पार्टी ने माना की कमलनाथ सरकार संकट में है. सियासी सरगर्मियों के बीच बीएसपी और समाजवादी पार्टी के एक-एक विधायक ने भोपाल में शिवराज सिंह चौहान से मुलाकात की. हालांकि चौहान ने कहा कि यह रंगों के त्योहार होली के अवसर पर एक शिष्टाचार भेंट थी. दोनों दलों ने मध्य प्रदेश के मुख्यमंत्री कमलनाथ की कांग्रेस नीत सरकार को समर्थन दिया है. इसलिए चौहान के साथ उनकी इस मुलाकात को बदलते राजनीतिक परिदृश्य से जोड़कर देखा जा रहा है. मध्य प्रदेश में चल रहे राजनीतिक संकट के बीच प्रदेश के मुख्यमंत्री कमलनाथ ने राज्यपाल लालजी टंडन को पत्र लिखकर कांग्रेस की प्राथमिक सदस्यता से त्याग-पत्र देने वाले ज्योतिरादित्य सिंधिया के प्रति आस्था जताने वाले अपने मंत्रिमंडल के 6 मंत्रियों को तत्काल हटाने की सिफारिश की है. गौरतलब है कि कैबिनेट बैठक में मौजूद करीब 20 मंत्रियों ने मुख्यमंत्री कमलनाथ के प्रति आस्था जताते हुए सोमवार देर रात उन्हें अपने-अपने इस्तीफे सौंप दिये थे. कांग्रेस नेताओं का कहना है कि मंत्रिमंडल के नए सिरे से गठन किया जाएगा. तमाम उठापटक के बीच भोपाल में दोनों दलों के विधायक दलों की भी बैठक हो रही है. फिलहाल ऊंट किस करवट बैठेगा, इसके लिए थोड़ा और इंतजार करना होगा. 