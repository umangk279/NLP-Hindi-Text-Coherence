देश में लगातार बढ़ रहे रेप के मामलों को लेकर शिवराज सरकार ने कड़ा रुख अनपाया है. मध्यप्रदेश सरकार ने कैबिनेट में एक ऐतिहासिक प्रस्ताव पास किया है. मध्य प्रदेश में 12 वर्ष से कम आयु बालिका से दुष्कर्म और सामूहिक दुष्कर्म करने वालों को मृत्युदंड दिए जाने के दंड विधि संशोधन विधेयक को रविवार को राज्य मंत्रिमंडल की बैठक में मंजूरी दे दी गई.   देश में महिलाओं और बच्चियों के साथ होने वाले अपराधों को देखते हुए तमाम नए क़ानूनों की मांग उठती रही है. ख़ासकर छोटी नाबालिग बच्चियों के साथ रेप जैसा घिनौना अपराध घटित होने के बावजूद भी कई बार आरोपी को सख़्त सज़ा नहीं हो पाती है. अब मध्यप्रदेश सरकार ऐसे आपराधिक मानसिकता वाले अपराधियों को सबक सिखाने के लिए एक नया क़ानून बनाने जा रही है, जिसमें बच्चियों के साथ रेप करने और महिलाओं के साथ सामूहिक दुष्कर्म करने वालों को फांसी होगी. इसके लिए शिवराज कैबिनेट ने रविवार को क़ानून में अहम संशोधन को मंज़ूरी दे दी है. 