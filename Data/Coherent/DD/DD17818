भारत अगले वर्ष महिला विश्व चैंपियनिशप के अलावा 2021 में पहली बार पुरूष विश्व मुक्केबाजी चैंपियनशिप की मेजबानी करेगा जो एक समय प्रशासनिक परेशानियों से जूझ रहे खेल के लिये बड़ी उपलब्धि है। अंतरराष्ट्रीय मुक्केबाजी संघ (एआईबीए) ने मास्को में अपनी कार्यकारी समिति की दो दिवसीय बैठक के बाद यह घोषणा की।   एआईबीए अध्यक्ष डा. चिंग कुआ वु ने कहा, ‘‘हमें यह पुष्टि करते हुए खुशी हो रही है कि एआईबीए पुरूष विश्व चैंपियनशिप 2019 सोच्ची में होगी और हम बड़ी प्रसन्नता के साथ यह घोषणा भी करते हैं कि नयी दिल्ली 2021 की चैंपियनशिप की मेजबानी करेगा क्योंकि भारतीय मुक्केबाजी महासंघ ने खेल के विकास के लिये अपनी प्रतिबद्धता बरकरार रखी है। ’’ 