भारतीय रिजर्व बैंक (आरबीआई) ने प्रमुख ब्याज दर रेपो रेट में कोई बदलाव नहीं किया है। आरबीआई के गवर्नर शक्तिकांत दास ने मौद्रिक नीति समिति की बैठक के फैसले की घोषणा करते हुए कहा कि एमपीसी ने रेपो रेट को चार फीसदी पर बरकार रखने का फैसला लिया है। इसके साथ ही रिवर्स रेपो रेट में भी कोई बदलाव नहीं हुआ है। रिवर्स रेपो रेट 3.35 फीसदी पर बरकरार रहेगी।  आरबीआई गवर्नर शक्तिकांत दास ने कहा कोरोना वायरस महामारी के चलते गिरावट के बाद अब रिकवरी आ रही है। हाल में आए आर्थिक आंकड़ों से अच्छे संकेत मिल रहे हैं। ग्लोबल इकोनॉमी में भी रिकवरी के मजबूत संकेत मिल रहे हैं। मार्च तिमाही में GDP ग्रोथ पॉजिटिव होने की पूरी संभावना है।  ग्रामीण अर्थव्यवस्था में सुधार हुआ है। मौजूदा वित्त वर्ष में रिकॉर्ड अनाज का उत्पादन हुआ है। प्रवासी मजदूर एकबार फिर शहरों में लौटे हैं। ऑनलाइन कॉमर्स में तेजी आई है और लोग ऑफिस लौट रहे हैं। उम्मीद है कि 2021 की चौथी तिमाही के दौरान महंगाई में नरमी आएगी। शक्तिकांत दास ने अर्थव्यवस्था में सुधार के लक्षणों का जिक्र करते हुए कहा कि चालू वित्त वर्ष 2020-21 की चौथी तिमाही में पॉजिटिव ग्रोथ देखने को मिल सकता है। 