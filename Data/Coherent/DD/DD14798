संसद में वाईएसआर कांग्रेस के अविश्वास प्रस्ताव पर सरकार ने कहा है कि एनडीए को सदन का बहुमत हासिल है और देश की जनता में पीएम की स्वीकार्यता है.  संसदीय कार्यमंत्री अनंत कुमार ने कहा कि सरकार सदन के अंदर किसी भी चुनौती का सामना करने के लिए तैयार है. आठ मार्च को टीडीपी के दो मंत्रियों अशोक गजपति राजू और वाईएस चौधरी ने नरेंद्र मोदी मंत्रिमंडल से इस्तीफा दे दिया था और अब टीडीपी ने एनडीए छोड़ने का एलान किया है. टीडीपी के सांसद थोटा नरसिम्हन ने बताया कि पार्टी सोमवार को संसद में सरकार के खिलाफ अविश्वास प्रस्ताव पेश करेगी. वाईएसआर कांग्रेस ने भी अपनी ओर से सरकार के खिलाफ अविश्वास प्रस्ताव स्पीकर को दिया, लेकिन स्पीकर ने कहा कि सदन में हंगामे के चलते इसे नहीं लिया जा सकता है. उधर शुक्रवार को भी संसद के दोनों सदनों में हंगामा जारी रहा. विपक्षी दलों के सदस्यों के शोर-शराबे के कारण लोकसभा और राज्यसभा की कार्यवाही स्थगित करनी पड़ी. 