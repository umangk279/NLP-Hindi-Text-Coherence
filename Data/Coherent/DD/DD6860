केंद्रीय सूचना एवं प्रसारण मंत्री प्रकाश जावडेकर ने कहा है कि प्रसार भारती की स्वायत्तता महत्वपूर्ण है और ये बरकरार रहनी चाहिए. सूचना एवं प्रसारण मंत्रालय का कार्यभार संभालने के बाद उन्होंने मंगलवार को पहली बार नई दिल्ली स्थित प्रसार भारती मुख्यालय का दौरा किया और अधिकारियों से मुलाकात की. उन्होंने कहा कि सरकार चाहती है कि प्रसार भारती अच्छे तरीके से काम करे और नई नई योजनाएं और कार्यक्रम लोगों के लिए लेकर आए. इस मौके पर सूचना औऱ प्रसारण मंत्री ने डीडी न्यूज के 17 नए हाई डिफिनिशन डीएसएनजी वैन को हरी झंडी दिखाकर रवाना किया, जिसे देश के दूरदराज इलाकों में तैनात किया जाएगा.  केंद्रीय सूचना एवं प्रसारण मंत्री प्रकाश जावडेकर ने मंत्रालय की जिम्मेदारी संभालने के बाद पहली बार प्रसार भारती मुख्यालय पहुंचे. अधिकारियों से संवाद के दौरान प्रसार भारती की स्वायत्तता को बेहद अहम बताते हुए प्रकाश जावडेकर ने कहा कि इसे बरकरार रखने के लिए सरकार हर संभव मदद देती रहेगी. इस मौके पर सूचना एवं प्रसारण मंत्री ने दूरदर्शन न्यूज के 17 नए हाई डिफिनिशन डीएसएनजी वैन को हरी झंडी दिखाकर रवाना किया. ये आधुनिक वैन देश के दूर-दराज इलाकों में दूरदर्शन की कवरेज को और बेहतर करेंगे. जावडेकर ने कहा कि नए वैन से दूरदर्शन की विश्वसनीयता और बढ़ेगी. कार्यक्रम के दौरान प्रसार भारती के चैयरमैन ने कहा कि केंद्रीय सूचना एवं प्रसारण मंत्री प्रकाश जावडेकर उन लोगों में शामिल हैं, जिन्होंने आपातकाल के दौरान जेल की यातना भी सही है. ऐसे में वो स्वायत्तता की अहमियत समझते हैं. दूरदर्शन और डीडी न्यूज़ को देश के विश्वास का प्रतीक बताते हुए केंद्रीय सूचना एवं प्रसारण सचिव ने कहा कि मंत्रालय प्रसार भारती के आधुनिकीकरण के लिए हर संसाधन मुहैया कराएगी. देश के अलग-अलग हिस्सों में भेजे गए डीडी न्यूज के 17 नए हाई डिफिनिशन डीएसएनजी वैन आधुनिक तकनीकों से लैस हैं. इन्हें पूर्वोत्तर क्षेत्रों सहित देश के उन तमाम इलाकों में तैनात किया जा रहा है, जिससे देश के हर हिस्से से सीधा प्रसारण किया जा सके. खास बात ये भी है  कि इस वैन के जरिए मल्टी कैमरा प्रोडक्शन भी किया जा सकेगा.   