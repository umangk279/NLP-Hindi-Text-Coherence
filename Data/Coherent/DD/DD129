प्रधानमंत्री नरेन्द्र मोदी ने आज उत्तराखंड में नमामि गंगे मिशन के अंतर्गत 6 बड़ी परियोजनाओं का वीडियो कांफ्रेंस के जरिए शुभारंभ किया। इन परियोजनाओं में जगजीतपुर में 6 करोड़ 80 लाख लीटर प्रतिदिन क्षमता के मलजल उपचार संयंत्र का निर्माण और 2 करोड़ 70 लाख लीटर दैनिक क्षमता के मौजूदा संयंत्र में सुधार तथा हरिद्वार के सराय में एक करोड़ 80 लाख लीटर दैनिक क्षमता के मल-जल उपचार संयंत्र का निर्माण शामिल हैं।  जगजीतपुर परियोजना सार्वजनिक निजी भागीदारी के हाईब्रिड एन्यूटी मोड से तैयार पहली मल-जल उपचार परियोजना है। हाईब्रिड एन्यूटी मोड में केंद्र सरकार आरंभ में एक निश्चित राशि का भुगतान करती है, बाद में यह राशि परिवर्तित होती है। गंगा नदी में लगभग 80 प्रतिशत गंदा पानी हरिद्वार-ऋषिकेश क्षेत्र से आता है। इन संयंत्रों से गंगा नदी की स्वच्छता में महत्वपूर्ण योगदान होगा।    