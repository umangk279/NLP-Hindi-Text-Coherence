केंद्र सरकार की कोशिश है कि देश के विभिन्न क्षेत्रों में मेक इन इंडिया के जरिए विनिर्माण को बढ़ावा दिया जाय और रोजगार को बढ़ावा मिले. सीआईआई के सालाना सम्मेलन में रक्षा मंत्री सहित तमाम केंद्रीय मंत्रियों ने ये बात कही.  25 सितंबर, 2014 को भारत सरकार ने भारत के विनिर्माण क्षेत्र को बढ़ावा देने के उद्देश्य से 'मेक इन इंडिया' पहल की शुरुआत की. तब से अब तक देश में स्वदेशी निर्माण को बढ़ावा देने और भारत को रक्षा उपकरणों के निर्यातक के तौर पर स्थापित करने के लिए कई अहम कदम उठाए गए हैं. सोमवार को सीआईआई की वार्षिक आम बैठक के उद्घाटन सत्र में सुरक्षा क्षेत्र में स्वदेशी निर्माण के महत्व पर जोर देते हुए रक्षा मंत्री निर्मला सीतारमण ने कहा कि देश में स्थानीय विनिर्माण उद्योग को बढ़ावा देने के लिए विशेष सुविधाएं देने की जरूरत है. साथ ही रक्षा मंत्री ने रक्षा क्षेत्र में खरीदारी के लिए फंडिंग को और आसान बनाए जाने का आश्वासन भी दिया. मंगलवार से शुरू हो रहे डिफेंस एक्सपो से ठीक पहले रक्षामंत्री ने इस सम्मेलन में नई रक्षा उत्पादन नीति के जल्द आने की उम्मीद जताई. इस नीति के तहत भारत को 2025 तक 35,000 करोड़ के निर्यात के साथ विश्व के सर्वोच्च रक्षा उत्पादक देशों में शुमार करना है. तब तक रक्षा व्यापार 1.7 ट्रिलियन होने की उम्मीद है. 1,70,000 करोड़ के निवेश के साथ 2025 तक 20 से 30 लाख लोगों को रोज़गार के अवसर भी उपलब्ध हो सकते हैं. इस नई नीति में एफडीआई को 75% तक बढ़ाना भी प्रस्तावित है. रक्षामंत्री ने तमिलनाडु और उत्तर प्रदेश में बन रहे डिफेंस कॉरिडोर का ज़िक्र करते हुए उद्योग जगत को आश्वासन भी दिया कि रक्षा ज़रूरतों को ध्यान में रख कर किया गया उत्पादन व्यर्थ नहीं जाएगा. यही नहीं द्विपक्षीय वार्ताओं में भी सरकार स्वदेशी पहलू पर ज़ोर देती है. वाणिज्य मंत्री सुरेश प्रभु ने कहा की भारत 5 ट्रिलियन डॉलर की अर्थव्यवस्था बनने की ओर अग्रसर है, निजी क्षेत्र की समस्याएं हमारी समस्याएं हैं और सरकार भी निजी क्षेत्र के साथ मिलकर नए भारत के निर्माण के लिए कार्य कर रही है. सुरेश प्रभु ने देश की जीडीपी बढ़ाने के लिए जिला और राज्य स्तर पर जीडीपी बढ़ाने की ओर जोर दिया. उन्होंने रोजगार सृजन के मकसद से सेवा क्षेत्र और स्टार्ट-अप को प्रोत्साहन देने पर जोर दिया. इस मौके पर मौजूद उद्योगपतियों ने उद्योगों को बढ़ावा देने के सरकार के प्रयासों की सराहना की. सीआईआई के वार्षिक सत्र के अवसर पर बेहतर भारत के निर्माण विषय पर अपने विचार साझा करते हुए शहरी विकास मंत्री हरदीप पुरी ने कहा की विकास की महत्वाकांक्षी योजनाओं की सफलता के लिए निजी क्षेत्र के साथ-साथ नागरिक समाज की भागीदारी भी अहम है. आज जब भारत की 30% आबादी शहरों में रहती है तो सरकार ' ईज़ ऑफ लिविंग’ पर ध्यान दे रही है. सीआईआई देश के उद्योगपतियों का बड़ा मंच है. इस मंच के माध्यम से उद्योग जगत के लोग समय-समय पर अपने अनुभव और जरूरतों को साझा करते हैं. इस वार्षिक सत्र में व्यापार जगत की हस्तियों ने जो संकेत दिए हैं, उससे भारत की आर्थिक तरक्की की सुगम तस्वीर साफ है. 