सिख समुदाय का बरसों का सपना हुआ साकार, रिकार्ड टाइम में तैयार हुए ऐतिहासिक गलियारे का प्रधानमंत्री नरेंद्र मोदी ने किया उद्घाटन, भारत की भावनाओं के सम्मान के लिए पाकिस्तान के प्रधानमंत्री का जताया आभार।   प्रधानमंत्री नानक देव जी के 550वें प्रकाश वर्ष पर गुरुदासपुर के डेरा बाबा नानक गुरुद्वारे पहुंचे। उन्होंने वहां पर मत्था टेका। प्रधानमंत्री को शिरोमणी गुरुद्वारा प्रबंधक समिति अमृतसर ने कौमी सेवा पुरस्कार  प्रदान किया। प्रधानमंत्री ने इसे संत-समाज के तेज का प्रसाद बताया और गुरु नानक देव जी के चरणों में समर्पित किया। इस मौके पर प्रधानमंत्री ने एक 550 रु. का सिक्का जारी किया। उन्होंने एक स्मारक डाक टिकट भी जारी किया। जिसमें गुरुद्वारा ननकाना साहिब और डेरा बाबा नानक जैसे अन्य ऐतिहासिक गुरुद्वारों को सहेजा गया है।  प्रधानमंत्री ने डेरा बाबा नानक में एक सभा को संबोधित किया और उन्होंने कहा कि गुरुनानक से जुड़ी पवित्र धरती पर आना सौभाग्य की बात है। पंजाब सरकार सहित कॉरिडोर निर्माण में लगे सभी लोगों का भी धन्यवाद दिया। विशेष रूप से पाकिस्तान के प्रधानमंत्री इमरान ख़ान का आभार जताया। उन्होंने कहा कि पिछले पांच सालों में केंद्र सरकार ने देश के महान संतों,गुरुओं के दर्शन पर लगातार काम कर रही है। करतारपुर कॉरिडोर को राष्ट्र को समर्पित करने के इस ऐतिहासिक मौक़े पर प्रधानमंत्री ने कहा कि ये भी एक कार सेवा है और वे ख़ुद एक सेवक के रूप में अनुभव कर रहे हैं।  प्रधानमंत्री ने कहा कि देश में समय-समय पर महान संतों, गुरु परंपराओं ने भाईचारा बढ़ाने, जाति-पंत का भेद-भाव ख़त्म करने राष्ट्र की एकता और सुरक्षा करने में अहम भूमिका निभाई है। इन्हीं परंपराओं ने कुरीतिओं और अंधविश्वास के ख़िलाफ़ भी काम किया। प्रधानमंत्री ने नानकदेव की वाणी के याद करते हुए कहा कि आज के दौर में उनके द्वारा दिखाया रास्ता प्रासंगिक है। प्रधानमंत्री ने डेरा बाबा नानक में लंगर प्रसाद भी ग्रहण किया। उनके साथ पंजाब के मुख्यमंत्री कैप्टन अमरिंदर सिंह मौजूद रहे।  इससे पहले प्रधानमंत्री कपूरथला के सुल्तानपुर लोधी स्थित गुरुद्वारा बेर साहब पहुंचे। ये गुरुद्वारा ऐतिहासिक है यहां पर नानक देव जी को ज्ञान की प्राप्ति हुई थी। यहीं पर स्थित एक बेरी के पेड़ के नीचे उन्होंने साधना की थी। इसके बाद ही वे करतारपुर गए थे जो आज पाकिस्तान में स्थित है। प्रधानमंत्री ने श्रद्धा के साथ गुरुद्वारे में मत्था टेका।  