उत्तर कोरिया के नेता किम जोंग उन ने कहा है कि अब और परमाणु मिसाइलों का परीक्षण करने की ज़रूरत नहीं है। उत्तर कोरिया की सरकारी मीडिया से मिल रही ख़बरों में ऐसा दावा किया गया है।  दक्षिण कोरिया की न्यूज़ एजेंसी योन्हप के मुताबिक 21 अप्रैल से उत्तर कोरिया परमाणु मिसाइलों और अंतरमहाद्वीपीय बैलेस्टिक मिसाइलों का परीक्षण रोक देगा। ख़बरों के मुताबिक उत्तर कोरिया की सत्तारूढ़ वर्कर्स पार्टी की बैठक के बाद ये फ़ैसला लिया गया. परमाणु हथियार कार्यक्रम चलाने के कारण उत्तर कोरिया पर संयुक्त राष्ट्र ने अंतरराष्ट्रीय प्रतिबंध लगा रखे हैं. पिछले साल नवंबर में उत्तर कोरिया ने अंतरमहाद्वीपीय बैलेस्टिक मिसाइल का सफलतापूर्वक परीक्षण करने का दावा किया था और ये भी कहा था कि ये मिसाइल अमरीका तक मार करने में सक्षम है। 