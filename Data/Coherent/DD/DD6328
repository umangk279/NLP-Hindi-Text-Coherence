दसवें जागरण फिल्म फेस्टिवल के पहले दिन इंडिया रेट्रोस्पेक्टिव सेशन पर बोलते हुए बॉलीवुड के मशहूर अभिनेता अनिल कपूर ने मेहनत और किस्मत के साथ अपनी सफलता के राज शेयर किए। उन्होंने अपनी फिल्मों से जुड़ी अनकही बातें दर्शकों को बताईं जिनसे अब तक सभी अनजान थे।  अपनी पहली फिल्म 'वो सात दिन' के बारे में उन्होंने बताया कि इस फिल्म को करने के बाद उनका नाम 'थैले वाला एक्टर' पड़ गया था। अनिल ने  कहा कि सही वक्त पर अगर आपके सामने सही इंसान, सही रोल लेकर आ जाए तो आपको भगवान का शुक्रिया अदा करना चाहिए। अगर ऐसा न हो तो तो आप क्या करेंगे। आपकी मेहनत काम नहीं कर पाएगी। गलत फिल्म और गलत भूमिका आपको आगे नहीं जाने देगी.  कुछ ऐसे ही दिलचस्प किस्से फिल्मकार  सिनेप्रेमियों के साथ आने वाले दिनों में बांटेंगे दिल्ली के सिरीफोर्ट सभागार में आयोजित किये जा रहे दसवें जागरण फिल्म फेस्टिवल में. चार दिवसीय इस फिल्म फेस्टिवल का उद्घाटन सूचना और प्रसारण मंत्री प्रकाश जावड़ेकर ने किया और कहा की फिल्में सभी को आपस में जोड़ने का काम करतीं है. जावड़ेकर ने बताया कि कैसे भारत में फिल्में बनाने की प्रक्रिया को सरकार द्वारा सिंगल विंडो सिस्टम में तब्दील कर दिया गया है. इस मौके पर भारत के गोवा में आयोजित होने वाले प्रतिष्ठित अंतरष्ट्रीय फिल्म महोत्सव में भी सूचना और प्रसारण मंत्री ने सभी को आमंत्रित किया। फ़िल्म समारोह में अभिनेता अनिल कपूर, फ़िल्ममेकर फराह ख़ान, निर्माता शोबु यरलागडा और केतन मेहता जैसी हस्तियों ने पहले दिन भाग लियाl जाने-माने फ़िल्म समीक्षक राजीव मसंद भी समारोह में मौजूद रहें। फेस्टिवल में पहले दिन दो पैनल डिस्कशन हुए। फ्यूचर ऑफ़ सिनेमा, ब्रेकिंग लैंग्वेज बैरियर्स इन इंडियन सिनेमा में बाहुबली सीरीज़ के निर्माता शोबु यरलागडा और केतन मेहता ने अपने विचार रखें। वहीं, फराह ख़ान के साथ चेंजिंग लैंडस्केप ऑफ़ बॉलीवुड विषय पर विस्तार से बातचीत की। इन दोनों पैनलों का संचालन राजीव मसंद ने किया। इसके बाद चार दिवसीय समारोह के विभिन्न सत्रों में रोहित शेट्टी, सिद्धांत चतुर्वेदी, अपर्णा सेन, उदिता झुनझुनवाला, पॉरन देरख्शांदे और ईशान खट्टर के साथ महत्वपूर्ण विषयों पर बातचीत की जाएगी। इस बार समारोह में विश्व सिनेमा, एशियाई सिनेमा और भारतीय सिनेमा की प्रीमियर किया जाएगा। दिल्ली में ही 40 से अधिक फ़िल्मों और क़रीब 30 डॉक्यूमेंट्री फ़िल्मों का प्रदर्शन किया जाएगा.फेस्टिवल का आरम्भ अपर्णा सेन की फ़िल्म Ghawre Bairey Aaj के विश्व प्रीमियर से हुई, जिसका प्रदर्शन इंडियन पैनोरमा कैटेगरी के तहत किया गया। इसके अलावा कई अहम फ़िल्मों का प्रदर्शन भी किया जाएगा, जिनमें ग्रीक फ़िल्म द राइट पॉकेट ऑफ़ द रोब, श्रीलंकाई फ़िल्म पांगशु, जापानी फ़िल्म हिरोशिमा कार्प थिएटर, यूएई सिनेमा की मस्क और ताईवान की हान दान शामिल हैं। ज्योतिका ग्रोवर की रिपोर्ट 