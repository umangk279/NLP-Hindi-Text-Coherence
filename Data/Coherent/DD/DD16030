गुजरात का सियासी पारा दिन ब दिन चढता जा रहा है । एक तरफ बीजेपी और कांग्रेस के नेता प्रचार में जुटे हैं तो पीएम ने नमो एप के जरिए गुजरात प्रदेश महिला मोर्चा की कार्यकर्ताओं से बात की । पीएम ने जीडीपी के आंकडों का जिक्र करते हुए कहा कि विपक्ष के तमाम आरोपों की हवा निकल गयी है । पीएम ने   बताया कि कैसे उऩकी सरकार ने महिलाओं के कल्याण के लिए तमाम कदम उठाए हैं ।   गुजरात में जैसे जैसे पहले चरण के चुनाव की तारीख 9 दिसंबर नजदीक आ रही है, राजनैतिक दलों का प्रचार जोर पकड़ता जा रहा है।  इस हफ्ते की शुरुआत में दो दिन में आठ रैलियां करने के बाद पीएम मोदी ने शुक्रवार को गुजरात प्रदेश महिला मोर्चा की कार्यकर्ताएं से नरेंद्र मोदी एप के जरिए बात की। पीएम ने नोटबंदी और जीएसटी जैसे कदमों का जिक्र करते हुए कहा कि उऩकी सरकार ने तमाम क्रांतिकारी कदम उठाए हैं। पीएम ने जीडीपी के आंकडों का जिक्र करते हुए कहा कि विपक्ष के तमाम आरोपों की हवा निकल गयी है ।  पीएम ने विश्व बैंक और रेटिंग एजेंसियों का हवाला देकर कहा कि अर्थव्यवस्था मजबूत हालत में है। पीएम ने तीन तलाक का भी जिक्र  किया साथ ही बताया कि कैसे उऩकी सरकार ने महिलाओं के कल्याण के लिए तमाम कदम उठाए हैं। भारतीय इतिहास में ये पहली बार था कि जब साढे सात हजार महिलाओं ने वीडियो कांफ्रेंसिग से पीएम से बात की । महिलाएं पीएम से बात करके काफी खुश दिखीं।  अगले दो  दिन बाद फिर से पीएम गुजरात के सियासी रण में उतरने जा रहे हैं। पीएम तीन और चार दिसम्बर को सौराष्ट और दक्षिण गुजरात में पार्टी की रैलियों को संबोधित करेंगे। तीन दिसम्बर को पीएम दक्षिण गुजरात के भरूच तथा सौराष्ट्र के सुरेन्द्र नगर और राजकोट में चुनावी सभाओं को सम्बोधित करेंगे। चार दिसम्बर को पीएम दक्षिण गुजरात के धरमपुर, सौराष्ट्र के भावनगर , जूनागढ  और जामनगर में  चुनावी सभाओं को सम्बोधित करेंगे।  बीजेपी की ओर से तमाम दिग्गज नेता भी राज्य में पार्टी के प्रचार के काम में लगे हुए हैं। पार्टी अध्यक्ष अमित शाह ने शुक्रवार को कई इलाकों में रैलियां करके पार्टी के लिए वोट मांगे। अमित शाह ने कांग्रेस उपाध्यक्ष राहुल गांधी पर जमकर हमला बोला और केंद्र तथा प्रदेश सरकार की उपलब्धियां गिनाईं। केंद्र सरकार के तमाम केंद्रीय मंत्री भी गुजरात के रण में उतर गए हैं। गृहमंत्री राजनाथ सिंह हो या फिर सूचना प्रसारण मंत्री स्मृति ईरानी सभी तमाम जिलों में जाकर पार्टी के पक्ष में प्रचार कर रहे हैं। सबके निशाने पर है कांग्रेस पार्टी।  वहीं कांग्रेस की ओर से  भी पार्टी के तमाम दिग्गज नेता प्रचार के काम में जुटे हुए हैं। हरियाणा, यूपी और दिल्ली जैसे तमाम राज्यों से पार्टी के नेता गुजरात के लोगों से पार्टी के लिए वोट मांग रहे हैं। कुल मिलाकर पहले चरण के मतदान से पहले राज्य में दोनों ही पार्टियों ने अपना पूरा दम लगा दिया है, वहीं प्रधानमंत्री मोदी के मैदान में उतरने से राज्य का चुनाव और रोमांचक हो गया है। राज्य में 9 और 14 दिसंबर को मतदान है जबकि 18 दिसंबर को मतगणना होगी   