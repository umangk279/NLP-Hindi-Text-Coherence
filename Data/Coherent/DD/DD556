दुनियाभर के देशों की कोरोना महामारी से जंग जारी है। अब तक दो करोड़ 28 लाख 30 हजार से ज्यादा लोग कोरोनावायरस से संक्रमित हो चुके हैं। वहीं, इस महामारी से अब तक 7 लाख 96 हजार से ज्यादा लोगों की मौत हो चुकी है। बीते 24 घंटों में दुनियाभर के देशों में  2 लाख 61 हजार से ज्यादा मामले सामने आए हैं।  कोरोनावायरस महामारी से सबसे ज्यादा प्रभावित देश अमेरिका है। पिछले 24 घंटों में अमेरिका में 43 हजार से ज्यादा मामले सामने आने के बाद संक्रमण के कुल मामले बढ़कर 57 लाख 44 हजार के पार हो गए हैं। वहीं, एक लाख 77 हजार से ज्यादा लोगों की अब तक मौत हो चुकी है, जिसमें एक हजार 5 लोगों की पिछले 24 घंटों में मौत हुई है। कैलिफॉर्निया, टेक्सास, फ्लोरिडा और न्यूयॉर्क सबसे ज्यादा प्रभावित हैं। कैलिफोर्निया में पिछले 24 घंटों में 5 हजार 757 नए मामले दर्ज किए गए। टेक्सास में सबसे ज्यादा 144 लोगों की मौत हो गई। ब्राजील में पिछले 24 घंटों में कोरोनावायरस के 44 हजार 684 नए मामले सामने आए हैं जबकि इस दौरान एक हजार 234 लोगों की मौत हो गई है। ताजा आंकड़ों के मुताबिक कोरोना के 44 हजार से ज्यादा नए मामले आने से संक्रमितों की कुल संख्या बढ़कर 35 लाख के पार पहुंच गई है जबकि इस महामारी से अब तक एक लाख 12 हजार 423 मरीजों की मौत हो गई।   