भारत में कोरोना महामारी से निपटने के लिए लगातार टेस्टिंग की संख्या बढ़ायी जा रही हैं और जल्दी ही टेस्टिंग की संख्या एक करोड़ के आंकड़े को छू जाएगी। केंद्र सरकार के ताजा फैसले के बाद कोविड 19 के टेस्ट के लिए अब केवल सरकारी चिकित्सक के पर्चे की अनिवार्यता को खत्म कर दिया गया है।  अब किसी भी पंजीकृत चिकित्सक के पर्चे पर कोविड का टेस्ट किया जा सकता है। केंद्र सरकार ने राज्यों और केंद्र शासित प्रदेशों को  ये सलाह दी है कि वो तत्काल ऐसे कदम उठाएं जिससे  निजी चिकित्सकों समेत सभी योग्य चिकित्सक किसी भी व्यक्ति का कोविड 19 टेस्ट कराने का सुझाव देने में सक्षम हों । ऐसा करने से  आईसीएमआर दिशानिर्देशों के अनुसार परीक्षण के लिए मानदंडों को पूरा करने वाले व्यक्तियों का तेजी से परीक्षण हो सकेगा । अभी तक देश में 90 लाख 56 हजार 173 टेस्ट हुए हैं. देश में अब 1065 कोविड -19 टेस्ट लैब है जिसमें से सार्वजनिक क्षेत्र की 768 और निजी क्षेत्र की 297 प्रयोगशालाएं हैं। कोविड 19 की टेस्ट की क्षमता हर दिन बढ़ायी जा रही है । बुधवार को दो लाख 29 हजार 588 लोगों का कोविड 19 परीक्षण किया गया । केंद्र ने फिर कहा है कि कोविड 19 का जल्द पता लगाने और उसे फैलने से रोकने के लिए  टेस्ट-ट्रैक और ट्रीट ही सही रणनीति है । केंद्र ने राज्यों / केंद्रशासित प्रदेशों को उनके प्रदेशों में उपलब्ध COVID-19 परीक्षण प्रयोगशालाओं की पूर्ण क्षमता का उपयोग सुनिश्चित करने के लिए सभी संभव कदम उठाने की सलाह दी है ताकि लोगों को सही लाभ मिल सके. आईसीएमआर ने जोर देकर सिफारिश की है कि प्रयोगशालाओं को आईसीएमआर के दिशा-निर्देशों के तहत किसी भी व्यक्ति का परीक्षण करने के लिए स्वतंत्र होना चाहिए और राज्य सरकार के अधिकारियों द्वारा किसी व्यक्ति को परीक्षण कराने से रोका नहीं जाना चाहिए । जल्द परीक्षण से वायरस की रोकथाम और जिंदगियों को बचाने में सहायता मिलेगी। राज्य सरकारों को ये भी सलाह दी गयी है कि वो आरटी-पीसीआर टेस्ट के साथ ही प्वाइंट-ऑफ-केयर रैपिड एंटीजन टेस्ट का अधिक प्रयोग करें। रैपिड एंटीजन टेस्ट तेज, सरल, सुरक्षित है। इसे आईसीएमआर के दिशा निर्देशों का पालन करते हुए कनटेनमेंट जोन के साथ ही अस्पतालों में भी इस्तेमाल किया जा सकता है। राज्यों को तेजी से परीक्षण करने के लिए मोबाइल  वैन का उपयोग करके और शिविर स्थापित करके ‘अभियान मोड’ में प्रयास करने को कहा गया है। 