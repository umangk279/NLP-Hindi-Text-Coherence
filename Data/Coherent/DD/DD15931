गुजरात में भाजपा सहित विपक्षी पार्टियों ने राज्य में दूसरे दौर के लिए चुनाव प्रचार की शुरुआत कर दी है. प्रधानमंत्री नरेंद्र मोदी ने भाजपा के लिए ज़ोरदार तरीक़े से मोर्चा संभाला. उन्होंने लगातार एक के बाद एक रैलियां कर राज्य में राजनीतिक हलचल पैदा कर दी है. प्रधानमंत्री की चुनावी रैली में विपक्षी कांग्रेस लगातार निशाने पर रही.   गुजरात विधानसभा के दूसरे चरण की 93 सीटों के लिए प्रचार ज़ोरों पर है. प्रधानमंत्री नरेंद्र मोदी ने शुक्रवार को 4 रैलियां की. अहमदाबाद के कलोल में उन्होंने कांग्रेस की कार्यशैली पर एक बार फिर सवाल उठाए. प्रधानमंत्री ने कहा कि कांग्रेस सिर्फ़ किसी भी काम को लंबा खींचने और उसे लटकाने की भरपूर कोशिश करती है. उन्होंने अयोध्या मामले पर कांग्रेस और ख़ासकर कांग्रेस नेता कपिल सिब्बल पर जमकर चुनावी बाण चलाए. उन्होंने कहा कि कांग्रेस की ही बदौलत अयोध्या मसला तीन सदियों से लंबित चला आ रहा है और कांग्रेस ने इसे सिर्फ चुनाव के मद्देनज़र लटकाने की कोशिश की है. जबकि देश में मंदिर से जुड़े सभी पक्ष समाधान चाहते हैं. भारी भीड़ और जनसमूह के बीच प्रधानमंत्री मोदी प्रचार अभियान को और तेज़ करते हुए बनासकांठा के भाभर पहुंचे. प्रधानमंत्री ने कांग्रेस पर निशाना साधते हुए कहा कि बाढ़ के समय भाजपा के लोग घुटने भर पानी में मदद के लिए काम कर रहे थे, तो वहीं कांग्रेस के लोग बेंगलुरु में स्वीमिंग पूल में भीग रहे थे. प्रधानमंत्री ने कांग्रेस नेता मणिशंकर अय्यर की टिप्पणी को अभद्र क़रार दिया, साथ ही उन्होंने कहा कि ये अनायास ही नहीं है बल्कि ये कांग्रेस की मानसिकता रही है. प्रधानमंत्री ने हिम्मतनगर की चुनावी रैली में कांग्रेस पर राज्य में लोगों के बीच भेदभाव की राजनीति का आरोप लगाया. अपनी चौथी और दिन की आख़िरी रैली के लिए प्रधानमंत्री अहमदाबाद के निकोल पहुंचे. उन्होंने जनता के बीच कहा कि कांग्रेस सिर्फ अपनी परिपाटी के अनुरूप ही उन पर व्यक्तिगत अभद्र भाषा का इस्तेमाल करती आई है. 