देश में पिछले 24 घंटे के दौरान अब तक के सबसे अधिक कोविड रोगी स्‍वस्‍थ हुए हैं. एक दिन में कुल 51 हजार 706 मरीज स्‍वस्‍थ हुए, जो भारत में कोविड-19 के आरंभ से अब तक एक दिन की सबसे बड़ी संख्‍या है. देश में कोविड से स्‍वस्‍थ होने की दर 67.19 प्रतिशत हो गई है.  स्‍वास्‍थ्‍य और परिवार कल्‍याण मंत्रालय के अनुसार देश में अब तक कोरोना वायरस महामारी से संक्रमित कुल 12 लाख 82 हजार दो सौ 15 रोगी स्‍वस्‍थ हो चुके हैं. पिछले 24 घंटों में 52 हजार पांच सौ 9 लोग संक्रमित हुए. इसके साथ ही कोविड मरीजों की संख्‍या 19 लाख 8 हजार 254 हो गई. इनमें से 5 लाख 86 हजार 244 मरीजों का इलाज चल रहा है. एक दिन में 857 लोगों की मृत्‍यु के साथ मृतकों की संख्‍या 39 हजार 7 सौ 95 हो गई है. देश में कोविड से मृत्‍यु दर घटकर 2 दशमलव शून्‍य आठ प्रतिशत रह गई है. भारतीय आयुर्विज्ञान अनुसंधान परिषद के अनुसार देश में अब तक कुल दो करोड 14 लाख 402 नमूनों की कोविड जांच की गई है. मंगलवार देश की विभिन्‍न प्रयोगशालाओं में छह लाख 19 हजार 652 नमूनों की जांच की गई. इस समय देश में एक हजार 366 प्रयोगशालाओं में कोविड जांच की जा रही है. 