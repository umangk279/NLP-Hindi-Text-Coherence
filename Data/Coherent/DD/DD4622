प्रधानमंत्री नरेंद्र मोदी 2-4 नवंबर तक थाईलैंड की यात्रा करेंगे. व्यापार, समुद्री सुरक्षा और संपर्क जैसे प्रमुख क्षेत्रों में क्षेत्रीय सहयोग को मजबूत करने के उद्देश्य से इस दौरान वह आसियान-भारत, पूर्वी एशिया और आरसीईपी शिखर सम्मेलनों में हिस्सा लेंगे.  35वें आसियान शिखर सम्मेलन और कई दूसरे महत्वपूर्ण सम्मेलन 2 नवंबर से थाईलैंड की राजधानी बैंकॉक में शुरू हो रहे हैं. इन सम्मेलनों में पीएम नरेंद्र मोदी के अलावा 10 आसियान सदस्य देशों के साथ साथ चीन, दक्षिण कोरिया, जापान, संयुक्त राज्य अमेरिका, ऑस्ट्रेलिया, न्यूजीलैंड, संयुक्त राष्ट्र के प्रमुख नेतृत्व भाग ले रहे हैं. प्रधानमंत्री मोदी 2 नवंबर को बैंकॉक पहुंचेंगे जहां आसियान सम्मेलन की औपचारिक शुरुआत 3 नवंबर को होगी और इसके तुरंत बाद प्रधानमंत्री भारत-आसियान सम्मेलन में भागीदारी करेंगे. अपनी तमाम व्यस्तताओं के साथ प्रधानमंत्री सोमवार दोपहर ईस्ट-एशिया समिट में भागीदारी करेंगे, जहां उनकी मुलाकात तमाम शीर्ष नेताओं के साथ-साथ ऑस्ट्रेलिया और कई दूसरे देशों के नेताओं के साथ भी होगी. इसके बाद नज़रें होंगी सोमवार शाम की गतिविधियों पर, जहां तीसरे रीजनल कॉम्प्रिहेंसिव इकोनॉमिक पार्टनरशिप यानि RCEP सम्मेलन में पीएम भागीदारी करेंगे. RCEP में दुनिया की बड़ी अर्थव्यवस्थाओं की भागीदारी है और इस पार्टनरशिप के सदस्य देश आपसी स्तर पर मुक्त व्यापार को बढ़ावा देने पर काम करते रहे हैं. भारत RCEP के मामले में एक संतुलित समझौते की ओर काम कर रहा है, एक ऐसा समझौता जो देश के हित में हो. सम्मेलन से ये भी उम्मीद की जा रही है सम्मेलन के बाद आसियान एक संयुक्त बयान जारी करेगा, जिसमें जलवायु परिवर्तन से जुड़ी चिंताओं के समाधान पर संबंधित देशों की कार्य योजना हो सकती है. 