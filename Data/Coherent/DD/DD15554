पर्यावरण के प्रति लोगों में जागरूकता पैदा करने के उद्देश्य से देश की राजधानी दिल्ली में पिछले पांच महीने से खेले जा रहे यमुना ट्रॉफी के लिए क्रिकेट मैच रविवार को संपन्न हो गए. फाइनल मैच डॉक्टर्स XI और एमसीडी XI के बीच खेला गया, जिसमें डॉक्टर्स XI की टीम विजयी रही.  पर्यावरण के प्रति लोगों को जागरूक करने के मकसद से लगातार तीसरे साल भी देश की राजधानी दिल्ली में यमुना ट्रॉफी का आयोजन किया गया. लगातार पांच महीनों तक इसके तहत कई कपों के लिए क्रिकेट मैच खेले गए. करीब 32 टीमों को हराते हुए एमसीडी XI और डॉक्टर्स XI  यमुना ट्रॉफी के फाइनल में पहुंचे. रविवार को यमुना स्पोर्ट्स कॉम्प्लेक्स में जिला एवं सत्र न्यायाधीश तलवंत सिंह ने फ़ाइनल मैच के लिए सिक्का उछाला और इसमें टॉस जीतकर डॉक्टर्स XI ने पहले बल्लेबाजी करने का निर्णय लिया. दोनों ही टीमों ने शानदार प्रदर्शन किया और 148 रनों पर दोनों टीमों के बीच मुकाबला टाई हो गया. जिसके बाद सुपर ऑवर खेला गया, जिसमें एमसीडी XI ने 2 विकेट खोकर तीन रन बनाए, जबकि डॉक्टर्स XI ने एक विकेट खोकर चौथी ही गेंद पर अपना लक्ष्य पूरा कर लिया और इस तरह यमुना ट्रॉफी उसने अपने नाम की. इंडियन मीडिया वेलफ़ेयर एसोसिएशन, एनसीसी एलुमिनी क्लब ऑफ दिल्ली, आईडीएचसी सोसाइटी और यमुना ट्रॉफी मैनेजमेंट कमेटी द्वारा यमुना को स्वच्छ बनाए रखने और पर्यावरण के प्रति जागरूकता के लिए यमुना ट्रॉफी का आयोजन किया गया. गौरतलब है कि पिछले पांच महीने के दौरान यमुना ट्रॉफी के तहत मीडिया कप, दिल्ली कप, ऑफिसर्स कप और इंद्रप्रस्थ कप का भी आयोजन किया गया. जिसकी विजेता और उप विजेता टीमों को 14 जनवरी को नई दिल्ली के एनडीएमसी कन्वेंशन सेंटर में पुरस्कार प्रदान किए जाएंगे. 