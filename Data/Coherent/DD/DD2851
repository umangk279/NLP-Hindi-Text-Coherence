भारत ने आईसीसी महिला टी-20 विश्व कप की शुरुआत रोमांचक जीत के साथ की है. प्रतियोगिता के पहले मुकाबले में भारत ने मेजबान ऑस्ट्रेलिया को 17 रन से हरा दिया है.  भारत से जीत के लिए मिले 133 रन के जवाब में ऑस्ट्रेलिया की पूरी टीम पारी की अंतिम गेंद पर 115 रन बनाकर ऑल आउट हो गई. ऑस्ट्रेलिया के लिए सलामी बल्लेबाज एलीसा हिली ने सबसे अधिक 51 रन बनाए.  गार्डनर ने 34 रन की पारी खेली. इन दोनों के अलावा कोई भी ऑस्ट्रेलियाई बल्लेबाज दहाई का आंकड़ा भी नहीं छू पाई. भारत की तरफ से पूनम यादव ने 4 और शिखा पांडेय ने 3 विकेट लिए. इससे पहले टॉस हारकर पहले बल्लेबाजी करने उतरी भारतीय महिला टीम ने निर्धारित 20 ओवर में 4 विकेट पर 132 रन बनाए. दीप्ति शर्मा ने टीम के लिए सबसे अधिक नाबाद 49 रन की पारी खेली. जेमिमा रोड्रिगेज़ ने 26 रन की पारी खेली. युवा सलामी बल्लेबाज शेफाली वर्मा ने टीम का आक्रामक शुरुआत देते हुए 15 गेंदों पर 29 रन की पारी खेली. स्मृति मंधाना 10 और हरमनप्रीत कौर 2 रन ही बना सकीं. 