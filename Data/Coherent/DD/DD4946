तुर्की ने सीरिया में कुर्दिश लड़ाकों पर बरसाए बम, यूरोपीय संघ ने तुर्की से सीरिया में तुरंत अपना अभियान रोकने को कहा, संयुक्त राष्ट्र सुरक्षा परिषद की सीरिया मुद्दे पर बैठक आज।  तुर्की के लड़ाकू विमानों ने उत्तरी सीरिया के कुछ हिस्सों पर बम बरसाए हैं। तुर्की के राष्ट्रपति अर्दोआन ने कहा कि उनकी सेना कुर्द लड़ाकों को निशाना बनाकर एक 'सेफ़-ज़ोन' तैयार कर रही है। एरदोगेन ने कहा है कि 'हमारा मिशन दक्षिणी सीमा पर आतंक के लिए कॉरिडोर तैयार होने से रोकना और क्षेत्र में शांति लाना है। तुर्की के इस हमले से कुर्दो के नेतृत्व वाले अमरीकी गठबंधन के साथ झगड़ा बढ़ सकता है। गठबंधन ने कहा है कि सीमापार तुर्की की किसी भी कार्रवाई का मुंहतोड़ जबाव दिया जाएगा। सीरिया के कुर्द संगठन ने अमरीका और इस्लामिक स्टेट के ख़िलाफ़ बने गठबंधन से इस इलाक़े में नो फ़्लाई ज़ोन बनाने को कहा है ताकि "निर्दोष लोगों पर हमले" को रोका जा सके। सीरिया में इस्लामिक स्टेट को हराने में कुर्द लड़ाके अमरीका के प्रमुख सहयोगी रहे हैं। यूरोपीय संघ ने भी तुर्की से सीरिया में सैन्य अभियान के बंद करने को कहा है। इस मामले में आज संयुक्त राष्ट्र सुरक्षा परिषद में बैठक होनी है। 