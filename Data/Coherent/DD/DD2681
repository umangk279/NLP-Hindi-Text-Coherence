प्रवर्तन निदेशालय ने येस बैंक के संस्थापक राणा कपूर पर कसा शिकंडा...मुंबई और दिल्ली में उनके रिश्तेदारों के घरों पर भी मारा छापा...धनशोधन निरोधक कानून के तहत राणा कपूर के खिलाफ दर्ज किया गया है मामला.  प्रवर्तन निदेशालय ने धनशोधन मामले में येस बैंक के संस्थापक राणा कपूर के मुंबई और दिल्ली के आवासों पर छापा मारा है. कपूर और अन्य के खिलाफ धनशोधन रोकथाम अधिनियम के तहत छापे मारे गए हैं. जांच में राणा कपूर की तीन बेटियों राखी कपूर टंडन, रोशनी कपूर और राधा कपूर को भी शामिल किया गया है. केंद्रीय एजेंसी एक कॉरपोरेट कंपनी को ऋण दिए जाने और इसके बाद कपूर की पत्नी के खाते में जमा की गई कथित राशि के सिलसिले में कपूर की भूमिका की जांच कर रही है. कपूर के खिलाफ यह मामला डीएचएफएल कंपनी के खिलाफ जांच से भी जुड़ा है. बैंक द्वारा इस कंपनी को दिए गए ऋण का समय पर भुगतान नहीं किया गया. रिजर्व बैंक ने बृहस्पतिवार को तत्काल प्रभाव से येस बैंक के निदेशक मंडल को भंग कर दिया था और प्रति खाते पचास हजार रुपये की निकासी सीमा तय कर दी थी. इसके बाद येस बैंक अब किसी भी ऋण या अग्रिम के नवीकरण की मंजूरी नहीं दे सकेगा और न ही कोई निवेश या भुगतान कर सकेगा. यह रोक तीन अप्रैल तक लागू रहेगी.  