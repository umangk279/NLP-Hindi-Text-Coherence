वाइब्रेंट गुजरात ग्लोबल समिट 2019 का गांधीनगर में समापन हो गया। उपराष्ट्रपति एम वेंकैया नायडू ने समापन समारोह को संबोधित किया।   तीन दिवसीय वाइब्रेंट गुजरात सम्मेलन 2019 का रविवार को समापन हो गया। समापन समारोह में उपराष्ट्रपति वेंकैया नायडू मुख्य अतिथि के रूप में शामिल हुए। इस अवसर पर उपराष्ट्रपति ने विदेशी निवेशकों से भारत की विकास गाथा में भागीदार बनने का आह्वान किया। उपराष्ट्रपति एम. वेंकैया नायडू ने सम्मेलन के समापन सत्र को संबोधित करते हुए कहा कि बीते कुछ सालों में प्रधानमंत्री नरेंद्र मोदी के नेतृत्व में सरकार द्वारा किये गये सुधारों की वजह से देश की अर्थव्यस्था तेजी से आगे बढ़ रही है, और वैश्विक स्तर पर भारत निवेशकों की पहली पसंद बन कर उभरा है।  उपराष्ट्रपति ने नर्मदा ज़िले में स्थित स्टैच्यू ऑफ यूनिटी का भी दौरा किया। उन्होंने कहा कि 'स्टैच्यू ऑफ यूनिटी', भारत के एकीकरण में अहम भूमिका निभाने वाले सरदार पटेल की दूरदर्शिता, साहस और दृढ़निश्चय को विनम्र श्रद्धांजलि है। 'स्टैच्यू ऑफ यूनिटी' के निर्माण के लिए उपराष्ट्रपति ने प्रधानमंत्री नरेंद्र मोदी की सराहना की। इसके साथ ही उपराष्ट्रपति ने सरदार बल्लभ भाई पटेल स्मारक का भी दौरा किया। 