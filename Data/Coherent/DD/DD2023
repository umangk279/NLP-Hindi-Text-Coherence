ऑस्ट्रेलिया के आठ राज्यों में से राजधानी क्षेत्र कैनबरा खुद को कोरोना वायरस के किसी भी ज्ञात मामलों से मुक्त घोषित करने वाला पहला इलाका बन गया है।  मुख्य स्वास्थ्य अधिकारी केरिन कोलमेन ने कहा कि राजधानी कैनबरा के आसपास का क्षेत्र सात सप्ताह में पहली बार बृहस्पतिवार को कोरोना वायरस के किसी भी रिकॉर्ड किए गए मामले से मुक्त हुआ, क्योंकि इससे संक्रमित आखिरी मरीज भी ठीक हो गया है। कैनबरा में कोविड-19 के 106 मामलों की पुष्टि हुई थी और तीन मरीजों की मौत हुई है। राजधानी क्षेत्र की आबादी 420,000 है। कैनबरा में पिछले हफ्ते जुकाम या फ्लू के लक्षण वाले लोगों को कोविड-19 की निशुल्क जांच की पेशकश की गई थी और सरकार ने कहा कि वह यह पेशकश एक हफ्ते और बढ़ाएगी। 