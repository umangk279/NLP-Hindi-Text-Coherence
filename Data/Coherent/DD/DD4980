सुप्रीम कोर्ट ने मुंबई के आरे में मेट्रो के लिए डिपो के निर्माण के लिए पेड़ों की कटाई पर फिलहाल रोक लगा दी है। कोर्ट ने यह भी कहा है कि अगर कोई भी विरोध प्रदर्शनकारी हिरासत में है तो उसे तुरंत निजी मुचलके पर रिहा किया जाए। कोर्ट ने मामले की सुनवाई 21 अक्टूबर तक टाल दी है।  सुप्रीम कोर्ट की विशेष बेंच ने आरे में पेड़ काटे जाने के मामले का स्वत संज्ञान लेते हुए फिलहाल और पेड़ों की कटाई पर रोक लगा दी है। जस्टिस अरुण मिश्रा और जस्टिस अशोक भूषण की बेंच ने कहा है कि वह पूरे मामले पर 21 अक्टूबर को विस्तार से सुनवाई करेगी। इससे पहले बांबे हाई कोर्ट ने पेड़ो की कटाई पर रोक लगाने से इंकार कर दिया था। याचिकाकर्ताओं ने कहा कि आरे वन क्षेत्र को अवर्गीकृत वन माना जाता है औऱ पेड़ों को गैरकानूनी तरीके से काटा जा रहा था। हालांकि, महाराष्ट्र सरकार की ओर से जारी अधिसूचना देखने के बाद कोर्ट ने कहा कि आरे को सिर्फ एक नो डेवलपमेंट ज़ोन कहा जा सकता है और अब यह एक संवेदनशील पारिस्थितिक क्षेत्र नहीं है जैसा कि याचिकाकर्ता दावा कर रहे हैं। पर्यावरण कार्यकर्ताओं, प्रदर्शनकारियों और राजनैतिक दलों ने सुप्रीम कोर्ट के कदम का स्वागत किया है। 