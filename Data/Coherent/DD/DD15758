राज्यसभा की कार्यवाही शुक्रवार को भी नहीं चल सकी और इसे 27 दिसंबर तक के लिए स्थगित कर दिया गया. पूर्व प्रधानमंत्री मनमोहन सिंह के ख़िलाफ़ प्रधानमंत्री नरेंद्र मोदी की कथित टिप्पणी के मामले में राज्यसभा में शीतकालीन सत्र की शुरुआत से ही जारी गतिरोध भी कायम रहा. हालांकि लोकसभा में थोड़े हंगामे और शोर शराबे के बीच तमाम कामकाज हुआ और ज़रूरी बिल भी पेश किए गए.  हफ़्ते के आखिरी दिन भी संसद में वही कहानी दुहराई गई जो हफ़्ते के बाकी दिनों में हुई. लोकसभा में जहां थोड़े हंगामे और शोर शराबे के बीच तमाम कामकाज हुआ और ज़रूरी बिल भी पेश किए गए लेकिन राज्यसभा में कांग्रेस के सदस्यों का हंगामा जारी रहा और सदन थोड़ी देर के शोर शराबे के बिना किसी ठोस कामकाज के बुधवार तक के लिए स्थगित कर दिया गया. लोकसभा में दक्षिण भारत में आए ओखी चक्रवात के विशेष संदर्भ में देश के विभिन्न हिस्सों में प्राकृतिक आपदाओं पर नियम-193 के तहत चर्चा की गई, जिसमें तमाम सदस्यों ने हिस्सा लिया. चर्चा का जवाब देते हए गृहमंत्री राजनाथ सिंह ने कहा कि सरकार ने प्रभावित राज्यों को पूरी मदद दी है. उन्होंने इन ख़बरों को ग़लत बताया कि इस बारे में पहले से जानकारी नहीं दी गई. इससे पहले सदस्यों ने चर्चा के दौरान तूफान से मची भारी तबाही और कई मछुआरों के मारे जाने पर गंभीर चिंता जाहिर की. विपक्ष ने इस विषय में राहत एवं बचाव कार्यों में लगी विभिन्न एजेंसियों के बीच गहन समन्वय स्थापित करने और केंद्र सरकार से प्रभावित राज्यों के लिए ठोस पैकेज देने की भी मांग की. लोकसभा में वित्त मंत्री अरुण जेटली ने माल और सेवा कर :राज्यों को प्रतिकर: संशोधन विधेयक 2017 पेश किया. उधर राज्यसभा की कार्यवाही एक बार फिर हंगामे की भेंट चढ़ गई. पूर्व प्रधानमंत्री मनमोहन सिंह के ख़िलाफ़ पीएम मोदी की कथित टिप्पणी पर राज्यसभा में शीतकालीन सत्र की शुरुआत से ही जारी गतिरोध शुक्रवार को भी कायम रहा तथा उच्च सदन की बैठक शुरू होने के महज कुछ ही मिनटों के भीतर 27 दिसंबर तक के लिए स्थगित कर दी गई. सभापति एम वेंकैया नायडू ने कांग्रेस सदस्यों से हंगामा ख़त्म कर चर्चा की अपील की और शोर शराबे को सदन की मर्यादा के खिलाफ बताया. लेकिन कोई असर नहीं हुआ, जिस पर सदन को स्थगित किया गया. राज्यसभा में हंगामे के चलते जहां ज्यादा कामकाज नहीं हो पा रहा है, वहीं लोकसभा में काम हो रहा है और वहां कई ज़रूरी बिल पास हुए हैं. इस बीच सरकार अगले हफ्ते सदन में तीन तलाक से जुड़ा बिल पेश करने की तैयारी में है. सरकार के एजेंडे में तमाम अहम बिल हैं और अगर राज्यसभा में कांग्रेस का यही हंगामा जारी रहा तो कई बिल अटक सकते हैं. 