देश के उत्तरी हिस्से में ठंड का प्रकोप बढ़ गया है, कई राज्यों में तापमान में गिरावट दर्ज की गई। दिल्ली और आस-पास के इलाकों में कोहरा छाया हुआ हैे।  मौसम विभाग के अनुसार कल अधिकतम तापमान 15 डिग्री सेल्सियस दर्ज किया गया, जबकि न्यूनतम तापमान 5.2 डिग्री सेल्सियस दर्ज किया गया।   उत्तर भारत में ठंड का प्रकोप जारी है। कई राज्यों में लगातार तापमान में गिरावट दर्ज की जा रही है। राजधानी दिल्ली और आस-पास के इलाकों में आज घना कोहरा छाया हुआ है जिससे वाहनों की रफ़्तार धीमी पड़ गई। मौसम विभाग के अनुसार कल अधिकतम तापमान 15 डिग्री सेल्सियस दर्ज किया गया, जबकि न्यूनतम तापमान 5.2 डिग्री सेल्सियस दर्ज किया गया। मौसम विभाग ने कहा है कि आज का अधिकतम तापमान 16 डिग्री सेल्सियस और न्यूनतम तापमान छह डिग्री सेल्सियस रहने का अनुमान है। उत्तर प्रदेश के भी कई शहरों में सर्दी सितम ढा रही है। सरकार ने आज भी सभी स्कूलों को बंद करने का फैसला किया है। घने कोहरे के कारण रेल और सड़क यातायात अस्त-व्यस्त हो गया है और कई रेलगाड़ि‍यां देरी से चल रही हैं। पंजाब, गुजरात में भी कड़ाके की ठंड पड़ रही है। उधर लद्दाख में भी ताज़ा बर्फबारी शुरू हो गई है। खराब मौसम से इस क्षेत्र में हवाई उड़ानों पर असर पड़ा है। सड़क यातायात भी प्रभावित हुआ है। लेह कस्‍बे में रात का तापमान शून्‍य से 17 दशमलव नौ डिग्री सेल्सियस नीचे दर्ज किया गया। उत्तराखंड के नैनीताल में कड़ाके की ठंड से जनजीवन अस्त-व्यस्त है कड़ाके की ठंड को देखते हुए नैनीताल में आज और कल छुट्टी की घोषणा की गई है।    