उधर राज्यसभा में देश के आर्थिक हालात पर अल्पकालिक चर्चा की गई। विपक्षी दलों के सासंदो ने सरकार की आर्थिक नीतियों पर सवाल उठाया तो जवाब देते हुए वित्त मंत्री निर्मला सीतारमण ने कहा कि देश का आर्थिक आधार मजबूत है और सरकार द्वारा उठाये गये कदमों का अब  असर दिखने लगा है।  वित्त मंत्री निर्मला सीतारमण ने राज्यसभा में अल्प अवधि की चर्चा का जवाब देते हुए कहा कि विकास दर कम हुई है लेकिन इसका यह मतलब नहीं है कि मंदी है। साथ ही उन्होंने कहा कि 2009-2014 के अंत में भारत की वास्तविक सकल घरेलू उत्पाद (जीडीपी) की वृद्धि दर 6.4% थी, जबकि 2014-2019 के बीच ये बढ़कर 7.5% हुई। वित्त मंत्री ने कहा कि अर्थव्यवस्था में तरलता की कोई कमी नहीं है लोगों को कृषि कार्य से लेकर लघु व मध्यम उद्योगों के लिए आसानी से ऋण मुहैया हो रहा है। दिवालिया क़ानून को सख़्त कर बैंको के लिए 70 हज़ार करोड़ पूंजी की व्यवस्था की गई। इसके अलावा 2.5 लाख करोड़ का विभिन्न क्षेत्रों में ऋण वितरित किया गया है।  उन्होंने सदन को जानकारी दी कि एनपीए की समस्या को एनडीए की सरकार ने काफी हद तक नियंत्रित किया है। 