पुलवामा हमले के बाद पाकिस्तान के खिलाफ भारत का एक और बड़ा कदम उठाते हुए अपने हिस्से का पानी पाकिस्तान जाने से रोकने का फैसला लिया है। अब बांध बनाकर जम्मू कश्मीर समेत कुछ राज्यों को पानी की सप्लाई की जाएगी।  पुलवामा आतंकवादी हमले के बाद भारत पाकिस्तान को सबक सिखाने के लिए लगातार कई कदम उठा रहा है। केंद्रीय मंत्री नितिन गडकरी ने कहा है कि भारत आने वाले दिनों में पाकिस्तान का पानी रोकने का फैसला किया है। जम्मू-कश्मीर के पुलवामा में सीआरपीएफ जवानों के हमले के बाद सिंधु जल समझौते के तहत पाकिस्तानी को मिलने वाले पानी पर रोक लगाने की मांग की जा रही है। व्यास, रावी और सतलज नदियों का पानी भारत से होकर पाकिस्तान पहुंचता है। बागपत में रैली को संबोधित करते हुए गडकरी ने  कहा, 'भारत पाकिस्तान को दी जाने वाली तीन नदियों का पानी रोकेगा। भारत के इस कदम से पाकिस्तान बूंद-बूंद पानी के लिए तरसेगा। उन्होंने कहा, 'तीन नदियों के अधिकार का पानी प्रोजेक्ट बनाकर पाकिस्तान की बजाय यमुना में छोड़ा जाएगा।'  भारत और पाकिस्‍तान के बीच सिंधु जल संधि पर हस्‍ताक्षर 19 सितंबर 1960 को हुआ था। भारत की ओर से प्रथम प्रधानमंत्री जवाहरलाल नेहरू और पाकिस्‍तान के राष्‍ट्रपति अयूब खान ने इस समझौते पर हस्‍ताक्षर किए थे। दोनों देशों के बीच यह संधि विश्‍व बैंक के हस्‍तक्षेप से हुई थीं। इससे पहले करीब एक दशक तक दोनों देशों के बीच इस मसले पर बातचीत हुई थी। इस समझौते के तहत सिंधु नदी घाटी की नदियों को पूर्वी और पश्चिमी नदियों में बांटा गया। समझौते के मुताबिक झेलम और चेनाब नदियों (पश्चिमी नदियों) के पानी को पाकिस्तान के लिए दिया गया, जबकि रावी, ब्यास और सतलज नदियों (पूर्वी नदियों) का पानी भारत के लिए तय किया गया।  "प्रधानमंत्री जी के नेतृत्व में हमारी सरकार ने फैसला किया है कि पाकिस्तान में जो हमारे हिस्से का पानी बहता है उसे रोका जाएगा। हम पूर्वी नदियों के पानी के बहाव को मोड़ कर जम्मू और कश्मीर और पंजाब में अपने लोगों को  आपूर्ति करेंगे। " "रावी नदी पर शाहपुर- कंडी में बांध का निर्माण शुरू हो गया है। इसके अलावा, यूजएच परियोजना में हमारे हिस्से का पानी जम्मू-कश्मीर के लोगों के इस्तेमाल के लिए संग्रहित होगा और बचा हुआ पानी दूसरे रावी-ब्यास लिंक के जरिये दूसरे बेसिन के राज्यों को दिया जाएगा " 