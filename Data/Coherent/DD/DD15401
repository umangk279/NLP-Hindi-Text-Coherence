आईएनएस तारिणी ने एक अभूतपूर्व उपलब्धि हासिल की है. विश्व परिक्रमा पर निकले तारिणी ने पश्चिम से पूर्व तक का सफर पूरा कर लिया है.  आईएनएस तारिणी के चालक दल में सभी महिलाएं हैं. नौवहन का 'माउंट एवरेस्ट' माने जाने वाले केप हॉर्न पर फतह पाना एक बड़ा क़दम है. टीम तारिणी ने इस कठिन और दुर्गम मार्ग पर शुक्रवार तड़के सफलता प्राप्त की. महिला चालक दल ने अपनी इस ऐतिहासिक उपलब्धि की तस्वीरें भी ट्वीट की. आईएन-एसवी तारिणी के केप हॉर्न पहुंचने पर प्रधानमंत्री नरेंद्र मोदी ने खुशी जाहिर की है. प्रधानमंत्री ने ट्वीट कर कहा कि ये बेहद खुशी की बात है कि आईएन-एसवी तारिणी ने पिछले कुछ घंटों में केप हॉर्न पार कर लिया है. हमें उनकी उपलब्धि पर गर्व है. 