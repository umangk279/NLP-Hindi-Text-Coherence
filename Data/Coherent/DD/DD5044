Arth Jagat: आज आरबीआई की मौद्रिक नीति की समीक्षा जारी होने से लेकर शेयर बाजार के गिरावट और उछाल तक तमाम बड़ी ख़बरे जानें एक ही जगह-  1 - आरबीआई की मौद्रिक नीति की समीक्षा आज जारी होने वाली है। ज्यादातर लोगों को उम्मीद है कि एक बार फिर से ब्याज दरों में कटौती का ऐलान कर सकता है. केंद्रीय बैंक की इस घोषणा से होम लोन और ऑटो लोन वालों को बड़ी राहत मिलेगी. अगस्त में की गई 0.35 फीसदी की कटौती के बाद रेपो दर (repo rate) इस समय 5.40 फीसदी है। उम्मीद की जा रही है कि RBI रेपो रेट को 5.25 फीसदी कर सकता है। गौरतलब है कि रिजर्व बैंक ने बैंकों से 1 अक्टूबर से अपने सभी कर्ज को बाहरी मानक मसलन रेपो दर से जोड़ने को कहा है. इससे रिजर्व बैंक द्वारा ब्याज दर में कटौती का लाभ सीधे तौर पर उस आदमी को मिलेगा जिसने बैंक से किसी भी तरह का लोन ले रखा है। 2- दिनभर के कारोबार के बाद गुरुवार को शेयर बाजार गिरावट के साथ बंद हुआ। बॉम्बे स्टॉक एक्सचेंज का प्रमुख इंडेक्स सेंसेक्स 198.54 अंकों की गिरावट के बाद 38,106.87 के स्तर पर बंद हुआ। वहीं नेशनल स्टॉक एक्सचेंज के निफ्टी 46.80 अंकों की गिरावट के बाद 11,313.10 के स्तर पर बंद हुआ।पांच दिन की गिरावट के बाद बृहस्पतिवार को यस बैंक के शेयर में 33 फीसदी की मजबूती दर्ज की गई। बीएसई पर बैंक का शेयर 42.55 रुपये पर बंद हुआ। निजी क्षेत्र के बैंक ने बुधवार को निवेशकों को अपनी वित्तीय स्थिति मजबूत होने का भरोसा दिलाया था।दिग्गज शेयरों की बात करें, तो गुरुवार को यस बैंक, टाटा मोटर्स, आईटीसी, पावर ग्रिड और एचसीएल टेक के शेयर हरे निशान पर बंद हुए। वहीं गिरावट वाले दिग्गज शेयरों में वेदांता, कोल इंडिया, टाटा स्टील, इंडसइंड बैंक और कोटक महिंद्रा बैंक शामिल हैं। सेक्टोरियल इंडेक्स पर नजर डालें, तो एनर्जी, ऑटो और पीएसयू बैंक हरे निशान पर बंद हुए। वहीं मेटल और बैंक लाल निशान पर बंद हुए।  3- अमेरिका के वाणिज्य मंत्री विल्बर रॉस ने कहा है कि भारत अमेरिका और चीन में जारी व्यापार युद्ध का फायदा उठाने की क्षमता रखता है। नई दिल्ली में चल रहे वर्ल्ड इकॉनामिक फोरम में बोलते हुए वाणिज्य और उद्योग मंत्री पियूष गोयल ने कहा कि भारत और अमेरिका के मध्य रिश्ते इतने बेहतर कभी नहीं रहे।  