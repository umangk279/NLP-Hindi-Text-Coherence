मध्यप्रदेश में मुख्यमंत्री कमलनाथ के इस्तीफे के बाद भाजपा में अब नई सरकार के गठन को लेकर हलचल तेज हो गई है। 230 सदस्यों वाली मध्य प्रदेश विधानसभा में 23 सदस्यों के इस्तीफे और दो की असामयिक निधन के बाद सदस्यों की संख्या घट कर 205 हो गई है।  मध्यप्रदेश में पिछले दस दिनों से जारी सियासी घमासान शुक्रवार दोपहर साढे बारह बजे उस समय चरम पर पहुंच गया जब राज्य के मुख्यमंत्री कमलनाथ ने अपने मुख्यमंत्री निवास पर खचाखच भरे संवाददाता सम्मेलन में अपने इस्तीफे का एलान किया। प्रेस कांफ्रेंस में कमलनाथ ने पहले तो अपनी 15 महीने पुरानी सरकार की उपबल्धियां गिनायी और फिर बीजेपी पर हमला बोला और आखिर में बहुमत न होने का हवाला देकर अपने इस्तीफे की घोषणा कर दी। इस्तीफे का ऐलान करने के बाद कमलनाथ सीधे राजभवन गये। दोपहर करीब सवा एक बजे वहां पहुंचे और अपना इस्तीफा राज्यपाल लालजी टंडन को सौंप दिया जिसे स्वीकार कर लिया गया।  अपने इस्तीफे में कमलनाथ ने लिखा,  कमलनाथ के इस्तीफे के बाद बीजेपी में खुशी की लहर है। भोपाल में बीजेपी मुख्यालय में कार्यकर्ता और नेता खुशी मनाने जुटे। पार्टी ने कमलनाथ सरकार गिरने के पीछे  कांग्रेस की अंतर्कलह को जिम्मेदार बताया । कमलनाथ के इस्तीफे के बाद सुप्रीम कोर्ट के उस आदेश की प्रासंगिकता खत्म हो गयी जिसमें उसने सरकार को शक्तिपरीक्षण के लिए कहा था। गौरतलब है कि एक दिन पहले ही सुप्रीम कोर्ट  ने मध्य प्रदेश विधान सभा के अध्यक्ष एन पी प्रजापति को शक्ति परीक्षण के लिये शुक्रवार को सदन का विशेष सत्र बुलाने और यह प्रक्रिया शाम पांच बजे तक पूरी करने के निर्देश दिए थे । इस आदेश के बाद  विधानसभा का विशेष सत्र शुक्रवार दोपहर दो बजे बुलाया गया था, लेकिन कमलनाथ ने इससे करीब 40 मिनट पहले ही मुख्यमंत्री पद से इस्तीफा दे दिया। इससे पहले विधानसभा अध्यक्ष ने कांग्रेस के 16 और बीजेपी के एक विधायक का इस्तीफा स्वीकार कर लिया था। इसके बाद कांग्रेस के विधायकों की संख्या घटकर 92 और बीजेपी की 106 हो गयी है । बीजेपी ने प्रदेश में निर्दलीय, बहुजन समाज पार्टी और समाजवादी पार्टी के विधायकों का समर्थन हासिल होने का दावा किया है। सूत्रों के मुताबिक बीजेपी सरकार बनाने का दावा करेगी । ऐसे में देखना ये है कि राज्य को नयी सरकार कब मिलती है। 