भारतीय रिजर्व बैंक ने श्रीलंका के केन्‍द्रीय बैंक के साथ 40 करोड़ अमेरीकी डॉलर की मुद्रा अदला-बदली के समझौते पर हस्‍ताक्षर किए हैं। यह सुविधा नवम्‍बर 2022 तक रहेगी।  यह समझौता दोनों देशों के बीच आर्थिक सहयोग बढ़ाने के उपायों के तहत किया गया है। कोलम्‍बो स्थित भारतीय उच्‍चायोग दोनों देशों के बीच द्विपक्षीय सहयोग और साझा हितों से जुडे़ सभी मुद्दों पर सक्रियता से काम कर रहा है। श्रीलंका की ओर से कर्ज के भुगतान का समय बदले जाने के अनुरोध पर दोनों देशों के बीच इस सप्‍ताह श्रीलंका में बैठक हुई थी। प्रधानमंत्री नरेन्‍द्र मोदी ने श्रीलंका को कोविड महामारी के संकट से निपटने के लिए भारत की ओर से हरसंभव मदद जारी रखने का आश्‍वासन दिया है। श्रीलंका के राष्‍ट्रपति गोताबाय राजपक्षे और प्रधानमंत्री नरेन्‍द्र मोदी के बीच 23 मई और 27 मई को फोन पर चर्चा हुई थी। श्रीलंका ने कोविड महामारी के कारण उत्‍पन्‍न आर्थिक संकट का हवाला देते हुए भारत से कर्ज चुकाने के लिए कुछ और समय मांगा है। 