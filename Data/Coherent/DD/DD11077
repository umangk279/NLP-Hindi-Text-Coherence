भारतीय जनता पार्टी ने कांग्रेस के राष्ट्रीय अध्यक्ष राहुल गांधी पर पाकिस्तान के साथ रिश्ता होने का आरोप लगाया है. भाजपा के प्रवक्ता संबित पात्रा का कहना है कि राहुल के लिए पाकिस्तान से चुनाव प्रचार किया जा रहा है. उन्होंने 2014 से पहले का एक वीडियो दिखाया, जिसमें पाकिस्तान ने तत्कालीन प्रधानमंत्री मनमोहन सिंह को देहाती औरत कहा था. इस पर पीएम नरेंद्र मोदी ने नवाज शरीफ को लताड़ा था.  कांग्रेस नेताओं के पाकिस्तान प्रेम और पाकिस्तानी नेताओं के कांग्रेस से जुड़े ट्वीट के मसले पर बीजेपी ने कांग्रेस पर जमकर हमला बोला है. बीजेपी ने कांग्रेस पार्टी की तुलना पाकिस्तानी नेताओं से की और आरोप लगाया कि ये प्रधानमंत्री नरेंद्र मोदी को हटाना चाहते हैं. बीजेपी प्रवक्ता संबित पात्रा ने पाकिस्तानी प्रधानमंत्री इमरान खान तथा कुछ वर्तमान और पूर्व मंत्रियों के ट्वीट पढ़े और कहा कि ये सभी कांग्रेस अध्यक्ष राहुल गांधी के लिए अभियान चला रहे हैं. उन्होंने कहा कि पाकिस्तान और कांग्रेस पार्टी दोनों में ही एक प्रकार की बौखलाहट है और दोनों ही चाहते हैं कि किसी भी कीमत पर मोदी जी को हटाना है. संबित पात्रा ने आरोप लगाया कि पिछले कुछ सालों से कांग्रेस और पाकिस्तान के बात करने के लहजे में एक समानता देखने को मिलती है. पात्रा ने चुटकी लेते हुए कहा कि क्या राहुल गांधी पीएम मोदी को हटाने के लिए अंतरराष्ट्रीय महागठबंधन कर रहे हैं? उन्होंने कहा कि राहुल गांधी ने सर्जिकल स्ट्राइक पर सवाल उठाया. सर्जिकल स्ट्राइक का मजाक उड़ाया गया और राहुल गांधी के इन बयानों का पाकिस्तान अपने पक्ष में इस्तेमाल करता है. संबित पात्रा ने मणिशंकर अय्यर, संदीप दीक्षित, सलमान खुर्शीद, गुलाम नबी आजाद जैसे कांग्रेस के नेताओं के पहले के बयानों और नवजोत सिंह सिद्धू द्वारा पाकिस्तान के सेना अध्यक्ष को गले लगाने का जिक्र किया. उन्होंने कहा कि लोकतंत्र में असहमति महत्वपूर्ण है लेकिन देश की भी अपनी मर्यादा होती है. गौरतलब है कि पाकिस्तान के पूर्व गृहमंत्री रहमान मलिक ने राहुल गांधी को भारत का अगला प्रधानमंत्री बताते हुए ट्वीट किया था. संबित पात्रा ने जोर देकर कहा कि भारत में पारदर्शिता और ईमानदारी में विश्वास करने वाली जनता 2019 में प्रधानमंत्री मोदी को फिर से प्रधानमंत्री के रूप में देखना चाहती है. 