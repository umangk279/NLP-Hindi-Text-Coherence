राजधानी दिल्ली में 25 जनवरी को भारत-आसियान शिखर सम्मेलन का आयोजन किया जा रहा है. इस सम्मेलन में आसियान संगठन के सभी 10 देशों के राष्ट्राध्यक्ष हिस्सा लेंगे. इतना ही नहीं, सम्मेलन के अगले दिन यानि 26 जनवरी को गणतंत्र दिवस की परेड में इस बार एक राष्ट्राध्यक्ष नहीं बल्कि 10 देशों के राष्ट्राध्यक्ष मुख्य अतिथि होंगे.  आसियान देशों के साथ भारत के रिश्तों के 25 साल पूरे होने के मौके पर सभी 10 आसियान देशों के प्रमुख भारत आ रहे हैं. 25 जनवरी को दिल्ली में आयोजित होने वाले इस कार्यक्रम में भारत आसियान देशों के साथ अपने संबंधों को नई उंचाइयों पर ले जाने का खाका पेश करेगा. कार्यक्रम के एजेंडा के बारे में जानकारी देते हुए विदेश मंत्रालय में पूर्वी देशों की सचिव प्रीति सरन ने कहा कि बैठक का फोकस होगा कि कैसे भारत और आसियान देशों के सहयोग को नई ऊंचाई दी जाए. आसियान देशों की बैठक में शिरकत करने आ रहे सभी 10 आसियान देशों के प्रमुख गणतंत्र दिवस को होने वाले मुख्य कार्यक्रम में भी भाग लेंगे. ये पहला मौका होगा कि जब देश के इतने बड़े कार्यक्रम में 10 देशों के प्रमुख एक साथ भाग लेंगे. भारत-आसियान सम्मेलन के दौरान व्यापारिक गतिविधियों को बढ़ावा देने के लिए बिज़नेस समिट भी होगी तो सांस्कृतिक संबंधों की विरासत का प्रदर्शन भी होगा. भारत-आसियान देशों के साथ अपने संबंधों को बेहतर करने के लिए एक्ट ईस्ट पॉलिसी पर तेजी से काम कर रहा है, जिसके तहत सांस्कृतिक, आर्थिक, ऐतिहासिक, रणनीतिक और सामरिक संबंधों को बेहतर बनाने पर ज़ोर है. अभी हाल ही में विदेश मंत्री सुषमा स्वराज तीन आसियान देशों थाईलैंड, इंडोनेशिया और सिंगापुर की सफल यात्रा करके वापस लौटी हैं. गौरतलब है कि 10 दक्षिण पूर्व एशियाई राष्ट्रों का क्षेत्रीय संगठन है आसियान जिसमें इंडोनेशिया, मलेशिया, फिलीपींस, वियतनाम, सिंगापुर, कंबोडिया, म्यांमार, थाईलैंड, ब्रुनेई एवं लाओस जैसे देश शामिल हैं. 