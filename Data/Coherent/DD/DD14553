प्रधानमंत्री नरेंद्र मोदी ने विश्व स्वास्थ्य दिवस पर सभी के अच्छे स्वास्थ्य की कामना करते हुए कहा कि अच्छा स्वास्थ्य मानव प्रगति का आधार है. ट्वीट संदेश में प्रधानमंत्री ने एक वीडियो साझा किया है.  विश्व स्वास्थ्य संगठन के इस वर्ष के विषय 'सार्वभौमिक स्वास्थ्य कवच, सबके लिए, हर जगह' का प्रधानमंत्री ने स्वागत किया और कहा कि सभी के लिए स्वास्थ्य ने ही आयुष्मान भारत योजना के लिए प्रेरित किया. विश्व स्वास्थ्य संगठन की स्थापना की वर्षगांठ पर हर साल 7 अप्रैल को विश्व स्वास्थ्य दिवस मनाया जाता है. विश्व स्वास्थ्य दिवस का उद्देश्य स्वास्थ्य के प्रति जानकारी और जागरूकता का प्रसार करना है. इस बार 70वां विश्व स्वास्थ्य दिवस मनाया जा रहा है. आज की भागदौड़ भरी ज़िंदगी और खानपान के बदलते स्वरूप ने बीमारियों की घेराबंदी बढ़ा दी है. गंभीर बीमारियों के मरीजों की संख्या बीते कुछ सालों के दौरान तेजी से बढ़ी है. सिर्फ बड़े ही नहीं बच्चे भी बीमारियों की चपेट में है. बीमारियां बढ़ रही हैं तो उपचार के क्षेत्र में भी क्रांतिकारी बदलाव आए हैं. कैंसर जैसी जटिल बीमारियों का उपचार आज संभव होने लगा है. वैश्विक स्वास्थ्य के महत्व की ओर बड़ी संख्या में लोगों का ध्यान आकृष्ट करने के लिए विश्व स्वास्थ्य संगठन एक ओर जहां काम कर रहा है, वहीं दुनिया के तमाम विकसित और विकासशील देश अपने नागरिकों के स्वास्थ्य को लेकर चिंतनशील हैं और बेहतर स्वास्थ्य सुविधा उपलब्ध कराने के लिए प्रयत्नशील रहे हैं. भारत ने भी अपने नागरिकों को स्वस्थ्य रखने के लिए तमाम कदम उठाए है. सरकार की कोशिश है कि लोग निरोग रहें. यही वजह है कि सरकार की नई स्वास्थ्य नीति में प्रीवेन्टिव हेल्थ पर ख़ास ज़ोर दिया गया है. भारत सरकार ने जहां एक ओर लोगों को मुफ़्त दवाएं मुहैया कराने के इंतज़ाम किए हैं, वहीं 800 से अधिक दवाओं के दाम तय किए हैं. देश में तीन हजार से अधिक जन औषधि केंद्र खोले गए हैं, वहीं जीवन रक्षक दवाएं सस्ती दर पर मिलें इसके लिए अमृत स्टोर भी खोले हैं. सरकार ने देश के 5 करोड़ परिवार को हर साल 5 लाख की हेल्थ इंश्योरेंस स्कीम आयुष्मान भारत दिया. वही डेढ़ लाख हेल्थ एंड वेलनेस सेंटर खोल ग्रामीण स्तर पर बेहतर स्वास्थ्य सुविधा प्रदान करने की प्रतिबद्धता दर्शायी है. महिलाओं और बच्चों को बीमारियों से बचाने के लिए मिशन इंद्रधनुष चलाया जा रहा है. सरकार का लक्ष्य है कि 2018 तक 90 फीसदी बच्चों को टीकाकरण के दायरे में लाया जाए. देश में डॉक्टर मरीज का अनुपात को बढ़ाने के लिए मेडिकल कॉलेज में सीटें बढ़ाई जा रही हैं. योग की महिमा अब देश की सरहद को पार कर दुनिया भर में अपना परचम लहरा रही है. योग निरोग रहने में खास भूमिका अदा कर रहा है. 