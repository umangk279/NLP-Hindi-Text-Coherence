कल से शुरू हुए संसद के बजट सत्र की शुरूआत राष्ट्रपति के अभिभाषण से हुई। राष्ट्रपति ने अपने भाषण में जहां बीते 4.5 वर्षो का लेखा जोखा रखा तो वही नये भारत के निर्माण के लिये शुरू किये गये प्रयासो का भी जिक्र किया। राष्ट्रपति ने सरकार की सामाजिक और आर्थिक नीतियों को सराहा और सर्जिकल स्ट्राइक को नई नीति और नई रीति करार दिया।  बजट सत्र के पहले दिन दोनों सदनों की संयुक्त बैठक को राष्ट्रपति राम नाथ कोविंद ने संबोधित करते हुए केंद्र सरकार की तमाम उपलब्धियों को गिनाया और समाज के आखिरी पंक्ति में खड़े व्यक्ति तक जन सुविधाए पहुंचाने सरकार के संकल्प को एक बार फिर रेंखांकित किया। उन्होंने कहा कि साल 2014 के आम चुनावों से पहले देश में एक अनिश्चितता थी जिसे केंद्र सरकार ने कार्यभार संभालते ही दूर करने का संकल्प लिया।  देश को बाहरी दुश्मनों से बचाने के लिए मजबूत रक्षा प्रणाली की वकालत करते हुए राष्ट्रपति राम नाथ कोविंद ने 2016 में पाकिस्तान स्थित आतंकवादियों के विरूद्ध हुई सर्जिकल स्ट्राइक को देश की ‘नयी नीति, नयी रीति’ करार दिया। उन्होंने कहा कि दशकों के अंतराल के बाद भारतीय वायुसेना, आने वाले महीनों में, नई पीढ़ी के अति आधुनिक लड़ाकू विमान-राफेल को शामिल करके, अपनी शक्ति को और सुदृढ़ करने जा रही है।   राष्ट्रपति ने कहा कि 2014 में जनता ने सरकार को पूर्ण बहुमत देकर कालेधन और भ्रष्टाचार के खिलाफ कड़ी कार्रवाई करने का आदेश दिया था। उन्होंने कहा कि बीते चार सालों के दौरान सरकार ने भ्रष्टाचार के खिलाफ मजबूत लड़ाई लड़ी है वहीं 'बेनामी संपत्ति कानून', 'प्रिवेन्शन ऑफ मनी लांडरिंग एक्ट' और आर्थिक अपराध करके भागने वालों के खिलाफ बने कानून के तहत 50 हजार करोड़ रुपए से ज्यादा की संपत्ति जब्त करने की कार्रवाई की जा रही है। राष्ट्रपति ने कहा कि कालेधन और भ्रष्टाचार को रोकने के लिए नोटबंदी का फैसला एक महत्वपूर्ण कदम है। देश के आधारभूत संरचना के विकास को महत्वपूर्ण कदम बताते हुए राष्ट्रपति राम नाथ कोविंद ने इसे देशवासी विशेषकर मध्यम वर्ग और युवाओं की आकांक्षा से जोड़ा। राष्ट्रपति ने केंद्र सरकार की पूर्वी उत्तर प्रदेश, बिहार, पश्चिम बंगाल, ओडिशा और पूर्वोत्तर के राज्यों के संपूर्ण विकास की नीति की सराहना की और इसे ग्रोथ इंजन बताया। इसके साथ ही उन्होंने कहा कि पूर्वी भारत में नए एम्स के साथ-साथ नए इंडियन एग्रीकल्चर रिसर्च इंस्टिट्यूट की स्थापना, मोतीहारी में एक केंद्रीय विश्वविद्यालय की स्थापना, असम के लिए महत्वपूर्ण गैस क्रेकर प्रोजेक्ट और ओडिशा में पारादीप तेल रिफाइनरी के काम में तेजी लाई जा रही है। राष्ट्रपति राम नाथ कोविंद ने कहा कि देश में इंफ्रास्ट्रक्टर का तेजी से विकास हो रहा है। सरकार की सामाजिक सुरक्षा से जुड़ी योजनाओं का जिक्र करते हुए राष्ट्रपति राम नाथ कोविंद ने कहा कि प्रधानमंत्री आवास योजना के तहत शहर और गांवों नें घर बनाने के काम को अभूतपूर्व गति दी गई है। उन्होंने बताया कि पिछले साढ़े चार वर्षों में सरकार की ग्रामीण आवास योजनाओं के तहत 1 करोड़ 30 लाख से ज्यादा घरों का निर्माण किया जा चुका है। उन्होंने कहा कि प्रधानमंत्री सौभाग्य योजना के तहत अब तक करीब 2 करोड़ 47 लाख घरों में बिजली का कनेक्शन दिया जा चुका है।  डिजिटल इंडिया अभियान का जिक्र करते हुए राष्ट्रपति राम नाथ कोविंद ने कहा कि आज एक लाख 16 हजार ग्राम पंचायतों को ऑप्टिकल फायबर से जोड़ दिया गया है और लगभग 40 हजार ग्राम पंचायतों में वाई-फाई हॉटस्पॉट लगा दिए गए हैं।  किसानों की खुशहाली को देश की प्रगति से जोड़ते हुए राष्ट्रपति राम नाथ कोविंद ने कहा कि खेती पर होने वाला खर्च कम करने, किसानों को फसल की उचित कीमत दिलाने, नए बाजार मुहैया कराने और कृषि क्षेत्र में आय के नए साधन जोड़ने के लिए नई सोच के साथ काम किया जा रहा है। केंद्र सरकार ने 22 फसलों के न्‍यूनतम समर्थन मूल्य यानि एम.एस.पी. को फसल की लागत का डेढ़ गुना से अधिक करने का ऐतिहासिक फैसला लिया है।  राष्ट्रपति रामनाथ कोविंद ने सामान्य वर्ग के गरीबों के लिए 10 फीसदी आरक्षण संबंधी सरकार के कदम को ‘‘ऐतिहासिक’’ करार दिया। उन्होंने कहा कि सरकार ने नाबालिग बच्चियों के साथ बलात्कार के जघन्य अपराध की सज़ा के लिए अपराधी को फांसी की सजा देने जैसा महत्वपूर्ण फैसला किया। साथ ही वह तीन तलाक से पीड़ित मुस्लिम महिलाओं के जीवन भयमुक्त बनाने के लिए प्रयास कर रही है। उन्होंने नौजवानों के लिए उठाए गए सरकार के कदमों का उल्लेख करते हुए कहा कि नौजवानों को अपने व्यवसाय के लिए आसानी से ऋण प्राप्त हो, इसके लिए ‘प्रधानमंत्री मुद्रा योजना’ के तहत, बिना किसी गारंटी के 7 लाख करोड़ रुपए से ज्यादा के ऋण दिए गए हैं। इसका लाभ, ऋण प्राप्त करने वाले 15 करोड़ से ज्यादा लोगों ने उठाया है। राष्ट्रपति ने कहा कि उच्च स्तरीय प्रोफेशनल एजुकेशन (पेशेवर शिक्षा) के अवसरों को बढ़ाने के लिए सरकार नए शिक्षण संस्थानों की स्थापना कर रही है और 7 आईआईटी, 7 आईआईएम, 14 आईआईआईटी, एनआईटी और 4 एनआईडी की स्थापना की जा रही है। करीब एक घंटे के अभिभाषण में राष्ट्रपति राम नाथ कोविंद ने एनडीए सरकार के कार्यकाल की तमाम योजनाओं का जिक्र किया। इसके साथ ही राष्ट्रपति ने नए भारत का जिक्र कर आने वाले चुनावों में लोगों विशेषकर युवाओं से बढ़चढ़ कर हिस्सा लेने की अपील की। उन्होंने कहा कि अब वे अपने मताधिकार का इस्तेमाल करेंगे और देश की नीति और निर्णयों की दिशा तय करेंगे। 