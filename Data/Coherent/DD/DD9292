मध्यप्रदेश विधानसभा चुनाव के लिए भारतीय जनता पार्टी ने घोषणा-पत्र जारी कर दिया है. इसे दृष्टि-पत्र का नाम दिया गया है. खास बात ये है कि इस बार महिलाओं के लिए अलग से घोषणा-पत्र जारी किया गया है.  भोपाल के भाजपा कार्यालय में सीएम शिवराज सिंह चौहान, वित्त मंत्री अरुण जेटली, केंद्रीय मंत्री धर्मेंद्र प्रधान, नरेंद्र तोमर समेत कई दिग्गजों की मौजूदगी में घोषणा-पत्र जारी किया गया. भाजपा ने दावा किया कि उसे जनता से 30 हजार सुझाव मिले, जिसमें से 700 सुझावों को शामिल किया गया. सत्तारूढ़ भाजपा ने प्रदेश में सभी 230 सीटों पर अपने उम्मीदवार उतारे हैं. भाजपा ने चौथी बार प्रदेश में सत्ता में आने का आह्वान करते हुए अबकी बार 200 पार का नारा दिया है. राज्य में 28 नवंबर को मतदान है और मतगणना 11 दिसंबर को होगी. कांग्रेस पहले ही वचन-पत्र नाम से अपना घोषणा-पत्र जारी कर चुकी है, जिसमें सैकड़ों घोषणाएं की गई हैं. 