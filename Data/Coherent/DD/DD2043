वाणिज्‍य एवं उद्योग मंत्री पीयूष गोयल ने कहा-भारतीय उद्योगपति और निर्यातकों को कोविड-19 के बाद विश्‍व व्‍यापार में एक बड़ी हिस्‍सेदारी लेनी चाहिए।  वाणिज्य और उद्योग मंत्री पीयूष गोयल ने कहा है कि कोविड-19 के बाद वैश्विक आपूर्ति श्रृंखला में बड़ा बदलाव होने जा रहा है और भारतीय उद्योगपतियों और निर्यातकों को विश्व व्यापार में एक बड़ा हिस्सा लेने की तरफ ध्यान देना चाहिए। उन्होंने व्यापारियों को भरोसा दिलाया कि एनडीए सरकार उनके प्रयासों का समर्थन करेगी और आवश्यक सुविधाएं उपलब्ध कराएगी तथा विदेशों में भारतीय मिशन इस बारे में महत्वपूर्ण भूमिका निभा सकते हैं। केंद्रीय मंत्री ने कल वीडियो कांफ्रेंस के जरिए देश के निर्यात संवर्द्धन परिषद के साथ बातचीत के दौरान यह बात कही। उन्होंने कहा कि मंत्रालय ऐसे विशेष क्षेत्रों की पहचान के लिए काम कर रहा है जिसे निर्यात के लिए भविष्य में आगे ले जाया जा सके। उन्होंने कहा कि भारत में इस मौसम में रबी की बंपर फसल हो रही है और भंडारण केंद्रों में अनाज क्षमता से अधिक रखा जा रहा है। लेकिन कोविड-19 संकट के कारण आपूर्ति श्रृंखला में बाधा आने से कई देशों के पास गुणवत्तापूर्ण और समुचित मात्रा में अनाज उपलब्ध नहीं है।  केंद्रीय मंत्री पीयूष गोयल ने कहा कि यह कृषि और प्रसंस्कृत खाद्य वस्तुओं के निर्यात का एक अच्छा अवसर प्रतीत होता है। 