संसद पर हुए हमले के शहीदों को आज राष्ट्र श्रद्धांजलि अर्पित कर रहा है। इन शहीदों ने 2001 में आज ही के दिन संसद भवन पर हुए हमले में अपने जीवन का बलिदान  दिया था। उपराष्‍ट्रपति एम. वेंकैया नायडू और प्रधानमंत्री नरेन्‍द्र मोदी के नेतृत्‍व में सांसदों ने संसद भवन परिसर में इन शहीदों को श्रद्धांजलि दी।     संसद भवन पर आज से 17 साल पहले हुए आतंकी हमले में शहीद हुए नौ लोगों को देश आज श्रध्दांजलि दे रहा है। संसद के दोनों सदनों में जहां शहीदों को याद किया गया वहीं संसद परिसर में हुए कार्यक्रम में हमले में जान गंवाने वालों को श्रद्धांजलि दी गयी। 13 दिसंबर  2001 को संसद भवन पर आज ही के दिन 17 साल पहले आतंकी हमला हुआ था। हमले में शहीद नौ लोगों को संसद भवन परिसर में श्रद्धांजलि दी गई जहां उपराष्ट्रपति एम वेंकैया नायडू, लोकसभा अध्यक्ष सुमित्रा महाजन, प्रधानमंत्री नरेन्द्र मोदी, और केंद्रीय गृहमंत्री राजनाथ सिंह मौजूद थे ।इस दौरान केंद्रीय मंत्रियों सहित विभिन्न दलों के सांसदों एवं नेताओं ने भी वहां शहीदों के चित्र पर पुष्पांजलि अर्पित की। समारोह के दौरान भाजपा के वरिष्ठ नेता लालकृष्ण आडवाणी, कांग्रेस अध्यक्ष राहुल गांधी ,यूपीए अध्यक्ष सोनिया गांधी भी  शहीदों को नमन किया । संसद भवन परिसर में आयोजित समारोह के दौरान सुरक्षबलों के दस्ते ने शहीदों को सलामी दी। गृहमंत्री ने शहीदों के योगदान को याद किया। संसद के दोनों सदनों में भी इन शहीदों को श्रद्धांजलि दी गयी और उनके बलिदान को याद किया गया। लोकसभा की कार्यवाही शुरू होने पर लोकसभाध्यक्ष सुमित्रा महाजन ने शहीदों को याद किया और सदस्यों ने कुछ पल मौन रखकर उन्हें श्रद्धांजलि दी। राज्यसभा में भी की बैठक शुरू होने पर सभापति एम वेंकैया नायडू ने हमले का जिक्र करते हुए आतंकवाद की निंदा की और शहीदों के सर्वोच्च बलिदान को याद किया। राष्ट्रपति रामनाथ कोविन्द ने ट्वीट कर घटना को याद करते हुए कहा कि आज के दिन 2001 में आतंकवादियों से संसद की रक्षा करते समय शहीद हुए वीरों को कृतज्ञ राष्ट्र का नमन करता है। उन्होंने कहा कि आतंक फैलाने वाली शक्तियों ने हमारे लोकतंत्र और लोकतांत्रिक मूल्यों पर हमला किया था लेकिन वे इसमें सफल नहीं हो सके। और हम उन्हें कभी सफल नहीं होंगे देंगे।   प्रधानमंत्री नरेंद्र मोदी ने ट्विटर पर सुरक्षा कर्मियों के साहस को याद किया। उन्होंने कहा, ''हम उन लोगों की बहादुरी को सलाम करते हैं, जिन्होंने 2001 में इसी दिन हमारे संसद पर हुए नृशंस हमले के दौरान शहीद हो गये थे। उनकी हिम्मत और वीरता हर भारतीय को प्रेरित करती है।'' गौरतलब है कि 13 दिसंबर 2001 की सुबह आतंक का काला साया देश के लोकतंत्र की दहलीज तक आ पहुंचा था। देश की राजधानी के बेहद महफूज माने जाने वाले इलाके में शान से खड़ी संसद भवन की इमारत में घुसने के लिए आतंकवादियों ने सफेद रंग की एम्बेसडर का इस्तेमाल किया और सुरक्षाकर्मियों को धोखा देकर संसद परिसर में घुसने में कामयाब रहे, लेकिन उनके कदम लोकतंत्र के मंदिर को अपवित्र कर पाते उससे पहले ही सुरक्षा बलों ने उन्हें ढेर कर दिया। आतंकी हमले में दिल्ली पुलिस के पांच कर्मचारी, संसदीय सुरक्षा बल के दो कर्मी, सीआरपीएफ की एक महिला कर्मी तथा संसद भवन में काम करने वाले एक माली सहित कुल नौ लोगों की जान गई थी। उसके बाद से संसद की सुरक्षा में काफी बदलाव किए गए । इस घटना के बाद आतंकवाद के इस अभिशाप से निपटने के लिए  देश से नए सिरे से प्रयास करने का   संकल्प लिया । आज जरुरत है कि हम अपनी मातृभूमि की एकता, अखंडता और संप्रभुता की रक्षा करने के लिए अपनी बचनबद्धता पूरी दृढ़ता से फिर व्यक्त करें। 