महाराष्ट्र में सियासी हलचल तेज है, दोनों तरफ से सह-मात का खेल चालू है। देर शाम एनसीपी-शिवसेना और कांग्रेस ने एक 5 सितारा होटेल में अपने विधायकों की परेड कराई। इससे पहले एनसीपी कांग्रेस और शिवसेना के नेताओं ने राजभवन जाकर 162 विधायकों के समर्थन का शपथ पत्र पेश किया  महाराष्ट्र में सियासी हलचल ज़ोरों पर है। सुबह सारा घटनाक्रम सुप्रीम कोर्ट में केंद्रित था तो मुंबई में भी सियासीगहमा गहमी तेज थी ।  सोमवार सुबह एनसीपी कांग्रेस और शिवसेना के नेताओं ने राजभवन जाकर 162 विधायकों के समर्थन का शपथ पत्र पेश किया।  शाम होते होते मुम्बई के ग्रैंड हयात होटल में इन विधायकों की एकजुटता का प्रदर्शन भी किया गया।   वहीं बीजेपी ने 162 विधायकों के शपथ पत्र को महाराष्ट्र की जनता को धोखा देने की कोशिश बताते हुए कहा कि अजित पवार अभी भी एनसीपी विधायक दल के नेता हैं और सरकार विधानसभा में बहुमत साबित करने में ज़रूर  कामयाब होगी।  वहीं, तमाम रस्साकशी के बीच महाराष्ट्र के मुख्यमंत्री देवेंद्र फडणवीस ने अपना कार्यभार संभाल लिया । मुख्यमंत्री के साथ ही उपमुख्यमंत्री के तौर पर अजित पवार ने भी मंत्रालय जाकर कार्यभार संभाला।  इस बीच दिनभर एनसीपी की ओर से अजित पवार को मनाने की कोशिशें चलती रहीं। पार्टी नेता छगन भुजबल ने अजित पवार से उनके घर जाकर मलाकात की तो विधानसभा में भी पार्टी के दूसरे नेता अजित को मनाने में जुटे रहे।  वहीं कांग्रेस ने जयंत पाटिल को एनसीपी का नेता बताते हुए विधानसभा में तुरंत शक्ति परीक्षण कराए जाने की मांग की।  दिन भर चले घमासान के बीच हर पक्ष अपने बहुमत का दावा कर रहा है। महाराष्ट्र में फिलहाल रिज़ॉर्ट सियासत का दौर जारी है और  कांग्रेस, एनसीपी और शिवसेना के विधायक शहर के विभिन्न होटलों में ठहरे हैं। इस पूरे प्रकरण में निर्दलियों और छोटे दलों के विधायकों का महत्व बढ़ गया है। 