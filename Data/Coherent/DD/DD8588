पूर्व राष्ट्रपति प्रणब मुखर्जी, प्रसिद्ध संगीतकार भूपेन हजारिका एवं समाजसेवी नानाजी देशमुख को देश के सर्वोच्च नागरिक सम्मान ‘भारत रत्न’ से सम्मानित किया जाएगा. गणतंत्र दिवस की पूर्व संध्या पर इसकी घोषणा की गई.  नानाजी देशमुख एवं भूपेन हज़ारिका को यह सम्मान मरणोपरांत प्रदान किया जाएगा. कांग्रेस के बड़े नेताओं में शुमार प्रणब मुखर्जी 2012 से 2017 तक भारत के 13वें राष्ट्रपति थे. अपने पांच दशकों के राजनीतिक जीवन में वह कई अहम पदों पर रहे. यूपीए सरकार में वह महत्वपूर्ण पदों पर भी रहे. प्रणब मुखर्जी को भारत रत्न की घोषणा के बाद प्रधानमंत्री नरेंद्र मोदी ने उनकी प्रशंसा की और ट्वीट कर कहा कि 'प्रणब दा हमारे समय के उत्कृष्ट राजनेता हैं. उन्होंने दशकों तक नि:स्वार्थ भाव से अनवरत देश की सेवा की है. उन्होंने राष्ट्र के विकास पथ पर एक मजबूत छाप छोड़ी है. मुझे खुशी हुई कि उन्हें भारत रत्न दिया गया है.' संघ से जुड़े नानाजी देशमुख पूर्व में भारतीय जनसंघ से जुड़े थे. 