दिल्ली के मुख्यमंत्री अरविंद केजरीवाल के आवास पर मुख्य सचिव अंशु प्रकाश के साथ आप विधायकों द्वारा कथित मारपीट पर जमकर हंगामा हो रहा है. इस घटना के बाद दिल्ली सरकार और आईएएस असोसिएशन आमने-सामने हैं. इस बीच गृहमंत्री राजनाथ सिंह ने अधिकारियों की एसोसिएशन को न्याय दिलाने का भरोसा दिया है.  आम आदमी पार्टी अक्सर विवादों में ही नजर आती है. इसको लेकर दिल्ली में एक बार फिर घमासान बढ़ गया है. दिल्ली के मुख्यमंत्री अरविंद केजरीवाल और आम आदमी पार्टी के विधायकों पर मुख्य सचिव से मारपीट और बदसलूकी का आरोप लगा है. दिल्ली के मुख्य सचिव अंशु प्रकाश ने आरोप लगाया है कि सोमवार शाम केजरीवाल के घर पर हुई बैठक में उनके साथ धक्का-मुक्की, मारपीट और बदसलूकी की गई. आईएएस अंशु प्रकाश का आरोप है कि यह सब सीएम केजरीवाल के सामने ही हुआ. केंद्रीय गृह मंत्रालय ने घटना पर चिंता जताते हुए दिल्ली के उपराज्यपाल से रिपोर्ट मांगी. गृहमंत्री राजनाथ सिंह ने ट्विटर पर लिखा- दिल्ली सरकार के मुख्य सचिव पर इस प्रकार की घटना से उन्हें दुःख पहुंचा है. सिविल सेवा के अधिकारियों को सम्मान और बिना किसी डर के काम करने देना चाहिए. गृह मंत्रालय ने घटना पर उपराज्यपाल से रिपोर्ट मांगी है. मामले में न्याय होगा. आईएएस एसोशिएसन ने घटना की निंदा की है. आईएएस दानिक्स और सबॉर्डिेनेट सर्विसेज के अधिकारियों ने गृहमंत्री से मिलकर उन्हें पूरी स्थिति से अवगत कराया और आरोपियों के खिलाफ कानूनी कार्रवाई की मांग की. इस बीच आईएएस, दानिक्स और डीएएसएस एसोसिएशनों के अधिकारियों ने मामले पर विरोध प्रकट करने के लिए राजघाट पर मोमबत्ती जलाकर मार्च किया. हालांकि आप ने इन आरोपों को नकार दिया और आरोप लगाया कि बैठक में मुख्य सचिव ने कुछ विधायकों के खिलाफ खराब शब्दों का भी इस्तेमाल किया और बिना कोई जवाब दिए वापस चले गए. लेकिन विपक्षी पार्टियों ने आप पार्टी द्वारा दिल्ली के मुख्य सचिव से किए गए दुर्व्यवहार पर मोर्चा खोल दिया है. 