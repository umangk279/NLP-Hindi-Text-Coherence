दुनिया की सबसे बड़ी पार्टी का तमगा हासिल कर चुकी भारतीय जनता पार्टी ने शुक्रवार को अपना स्थापना दिवस मनाया. पीएम मोदी पार्टी कार्यकर्ताओं से सीधे रूबरू हुए तो देशभर में पार्टी की ओर से विभिन्न कार्यक्रमों का आयोजन किया गया.  6 अप्रैल, 1980 में जनता पार्टी को भंग करके बीजेपी की नींव रखी गई, तो अटल बिहारी वाजपेयी इसके पहले अध्यक्ष बने थे. 38 सालों में इसने देश की सबसे ताकतवर पार्टी बनने का सफर तय किया है. बीजेपी के स्थापना दिवस पर दिल्ली में पार्टी मुख्यालय के साथ ही मुंबई में भव्य कार्यक्रम का आयोजन हुआ. दिल्ली के कार्यक्रम में जहां तमाम नेताओं ने श्यामा प्रसाद मुखर्जी और दीनदयाल उपाध्याय को श्रद्धांजलि अर्पित की, वहीं मुंबई के कार्यक्रम में पार्टी अध्यक्ष अमित शाह सहित पार्टी के कई वरिष्ठ नेताओं ने हिस्सा लिया. समारोह को संबोधित करते हुए अमित शाह ने कहा कि बीजेपी 11 करोड़ सदस्यों के साथ विश्व की सबसे बड़ी पार्टी बन गई है. उन्होंने कहा कि अपने काम के बल पर आज देश में सिर्फ भाजपा ही भाजपा दिखती है. अमित शाह ने कहा प्रधानमंत्री मोदी ने सबका साथ, सबका विकास के सूत्र को साकार किया है. कांग्रेस पर हमला करते हुए अमित शाह ने कहा कि उत्तर प्रदेश में भाजपा के दो सीट गंवाने पर कांग्रेस खुश है, जबकि पीएम मोदी के नेतृत्व में भाजपा ने कांग्रेस से 11 राज्य छीन लिए. आरक्षण के मुद्दे पर उन्होंने कहा कि भाजपा कभी भी आरक्षण को खत्म नहीं करना चाहती है और अगर कोई सरकार चाहे भी तो भाजपा उसे ऐसा करने नहीं देगी. केंद्रीय सूचना एवं प्रसारण मंत्री स्मृति ईरानी ने भाजपा के स्थापना दिवस पर कोलकाता में एक कार्यक्रम में हिस्सा लिया और पार्टी के राजनीतिक इतिहास को याद किया. स्मृति ईरानी ने ट्विटर पर पूर्व प्रधानमंत्री अटल बिहारी वाजपेयी का एक वीडियो भी साझा किया. पार्टी के स्थापना दिवस पर उत्तर प्रदेश की राजधानी लखनऊ में प्रेस को संबोधित करते हुए  केंद्रीय मंत्री निर्मला सीतारमण ने कहा कि सरकार समाज के अंतिम व्यक्ति तक सरकारी योजनाओं का लाभ पहुंचाने की दिशा में काम कर रही है. अपनी स्थापना के बाद महज 38 साल में ही केंद्र और देश के 21 राज्यों में इसकी और सहयोगी दलों की सरकारें हैं. देश की 70 फीसदी आबादी पर बीजेपी और सहयोगी दलों का राज है. 1984 के लोक सभा चुनाव में महज दो सीटें जीतने वाली बीजेपी ने 2014 के आम चुनाव में 282 सीटें जीतकर नई राजनीतिक परिभाषा गढ़ दी और पहली बार अपने दम पर केंद्र में बहुमत हासिल किया है. 38 साल की बीजेपी इस समय जोश, ऊर्जा और उम्मीदों से भरी लगती है. इस दौरान उसने  सफलताओं से भरी जो यात्रा पूरी की है वो वाकई सराहनीय है. 