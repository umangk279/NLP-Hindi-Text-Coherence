संचार के लिए इलेक्ट्रोमैग्नेटिक स्पेक्ट्रम के विशिष्ट हिस्सों का इस्तेमाल होता है, लेकिन ऐसे चैनलों की संख्या सीमित है। इससे बढ़ते हुए संचार के युग में व्यवधान पैदा हो सकता है।   नासा के वैज्ञानिक अंतरिक्ष यानों और पृथ्वी के बीच बढ़ते संचार को बेहतर ढंग से व्यवस्थित करने के लिए आर्टिफिशियल इंटेलिजेंस के उपयोग की योजना बना रहे हैं। अभी नासा के अंतरिक्ष यान पृथ्वी से संचार- संपर्क के लिए मानव-नियंत्रित रेडियो सिस्टम पर निर्भर रहते हैं। रिसर्चरों का कहना है कि यदि अंतरिक्ष संचार नेटवर्क में आर्टिफिशियल इंटेंलिजेंस को सम्मिलित कर लिया जाए तो संचार की मांग को पूरा करने के अलावा उसकी कार्यकुशलता को भी बढ़ाया जा सकता है। नासा के ग्लेन रिसर्च सेंटर की वैज्ञानिक जेनेट ब्रायोनेस का कहना है कि वैज्ञानिक और खोजी मिशनों के लिए आधुनिक अंतरिक्ष संचार सिस्टमों में जटिल सॉफ्टवेयर का प्रयोग होता है। यदि इनमें आर्टिफिशियल इंटेलिजेंस का उपयोग किया जाए तो अंतरिक्ष यान इन सिस्टमों को ज्यादा बेहतर ढंग से नियंत्रित कर सकते हैं। 