बिहार के कोरोना मरीजों के लिए राहत की ख़बर है। पीएम केयर्स फंड से मुजफ्फरपुर और पटना के बिहटा में डेडिकेटेड कोविड अस्पताल का निर्माण कार्य चल रहा है, जो बिहार में कोविड की लड़ाई में प्रभावी साबित हो सकता है। यह अस्पताल 23 अगस्त से आम जनता ते लिए चालू हो जाएगा।    बिहार में कोरोना की मरीजों की लगातार बढ़ती संख्या के मद्देनजर डेडिकेटेड कोविड अस्पताल की मांग लगातार उठ रही थी, इसी के मद्देनजर पीएम केयर्स फंड से डीआरडीओ, भारत सरकार ने पटना ज़िले के बिहटा के ESIC अस्पताल में 500 बेड के कोविड डेडिकेटेड अस्पताल के निर्माण का बीड़ा उठा रखा है। 23 अगस्त से यह अस्पताल चालू हो जाएगा। पूर्व केन्द्रीय मंत्री और पाटलिपुत्र के भाजपा सांसद राम कृपाल यादव ने निर्माणाधीन बिहटा के कोविड अस्पताल का निरीक्षण किया और प्रधानमंत्री नरेंद्र मोदी के प्रति आभार जताया। बिहटा के डेडीकेटेड कोविड अस्पताल में कुल 500 बेड होंगे ,जिसमें 375 बेड सामान्य होंगे, जबकि अत्याधुनिक सुविधाओं से लैस 125 आईसीयू बेड होंगे ,जिसमें वेंटिलेटर की सुविधा भी उपलब्ध होगी, जो कोरोना के मरीजों की जान बचाने में बेहद सहायक सिद्ध होंगे। इसके अलावा अस्पताल में 10 ऑपरेशन थिएटर की सुविधा भी उपलब्ध होगी। बिहटा के अलावा मुजफ्फरपुर में भी एक डेडीकेटेड कोविड अस्पताल का निर्माण किया जा रहा है, जो उत्तर बिहार के अनेक जिलों के मरीजों के लिए रामबाण साबित होंगे। राजेश राज की रिपोर्ट, डीडी न्यूज़ 