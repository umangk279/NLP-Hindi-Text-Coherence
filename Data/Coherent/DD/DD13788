केंद्रीय युवा कार्यक्रम एवं खेल राज्यमंत्री (स्वतंत्र प्रभार) कर्नल राज्यवर्धन राठौर ने खिलाड़ियों के कल्याण के लिए एक बड़ा और महत्वपूर्ण फ़ैसला लिया है. खेल मंत्री ने प्रतिभावान खिलाड़ियों की पेंशन में बढ़ोतरी को मंजूरी दे दी है.  बढ़ोतरी के तहत अंतर्राष्‍ट्रीय खेल स्‍पर्धाओं में पदक जीतने वाले खिलाड़ियों की पेंशन दोगुनी कर दी गई है. ओलिम्पिक और पैरा ओलिम्पिक खेलों के पदक विजेताओं को अब 20 हजार रुपये मासिक पेंशन मिलेगी. विश्‍व कप और विश्‍व चैम्पियनशिप में स्‍वर्ण पदक प्राप्‍त करने वाले खिलाड़ियों को 16 हजार और रजत तथा कांस्‍य पदक विजेताओं को 14 हजार रुपये प्रति माह पेंशन मिलेगी. एशियाई, राष्‍ट्रमंडल और पैरा एशियन खेलों में स्‍वर्ण पदक जीतने वालों को 14 हजार रुपये और रजत और कांस्‍य पदक विजेताओं को 12 हजार रुपये पेंशन दी जाएगी. मौजूदा पेंशन योजना के अनुसार, किसी भी खिलाड़ी को पेंशन के लिए आवेदन करते समय तीस साल की उम्र और खेलों से संन्यास लिया होना ज़रूरी है.   