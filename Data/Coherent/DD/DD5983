भारतीय सूचना सेवा अधिकारियों के दूसरे अखिल भारतीय वार्षिक सम्मेलन का नई दिल्ली में आयोजन किया गया। देशभर से 150 अधिक वरिष्ठ आईआईएस अधिकारियों ने सम्मेलन में शिरकत की।   केंद्रीय सूचना एवं प्रसारण मंत्री प्रकाश जावड़ेकर ने सम्मेलन के प्रतिनिधियों को अपना संदेश दिया, जिसमें उन्होंने आईआईएस अधिकारियों को सरकार की आंख और कान करार देते हुए सरकारी कार्यक्रमों और नीतियों की जानकारी देने के साथ-साथ फीडबैक के महत्व पर भी प्रकाश डाला। प्रकाश जावड़ेकर ने उनसे अलग-थलग काम करने से बचने और उसकी बजाए मंत्रालय की संबंधित मीडिया इकाइयों के साथ मिल-जुल कर कार्य करने के जरिए संचार के प्रति एकीकृत दृष्टिकोण अपनाने का आग्रह किया।  सूचना और प्रसारण सचिव अमित खरे ने कहा है कि मौजूदा वक्त में सूचनाओं के त्वरित रूप से लोगों तक पहुंचने की ज़रुरत है औऱ इस प्रक्रिया में कोई देरी नहीं होनी चाहिए। भारतीय सूचना सेवा अधिकारियों के दूसरे अखिल भारतीय वार्षिक सम्मेलन को संबोधित करते हुए खरे ने कहा कि अब सरकार की काम करने की प्रणाली बदल गई है, अब सूचनाओं के त्वरित प्रसारण पर ज़ोर दिया जा रहा है। सम्मेलन को संबोधित करते हुए प्रसार भारती के मुख्य कार्यकारी अधिकारी, शशि शेखर वेम्पति ने कहा कि सार्वजनिक प्रसारण में आईआईएस अधिकारियों की भूमिका महत्वपूर्ण है। उन्होंने कहा कि इन अधिकारियों के परिश्रम के कारण सार्वजनिक प्रसारक ने अपनी डिजिटल उपस्थिति को मजबूती से दर्ज कराया है। उन्होंने बताया कि 270 से ज्याद ट्विटर हैंडल्स इस समय चलाये जा रहे हैं। साथ ही पूर्वोत्तर क्षेत्र में भी डिजिटल सामग्री उपलब्ध है। उन्होंने कहा कि डिजिटल संचार भविष्य में बहुत महत्वपूर्ण होगा। 