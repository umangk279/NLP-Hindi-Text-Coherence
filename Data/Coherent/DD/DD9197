मध्य प्रदेश विधानसभा की 230 और मिज़ोरम विधानसभा की 40 सीटों के लिए आज कड़ी सुरक्षा के बीच वोट डाले गए. दोनों राज्यों में 75-75 फ़ीसदी मतदान हुआ.    सुबह 8 बजे से शुरू होकर शाम 5 बजे तक मतदान हुआ. बालाघाट के तीन नक्सल प्रभावित विधानसभा क्षेत्रों परसवाड़ा, बैहर एवं लांजी में मतदान सुबह 7 बजे शुरू हुआ जो दोपहर बाद 3 बजे तक चला. राज्य में कुल 2907 उम्मीदवार मैदान में हैं, जिनकी किस्मत का फैसला लगभग 5 करोड़ 5 लाख मतदाताओं के हाथ में है. स्वतंत्र और निष्पक्ष चुनाव सुनिश्चित करने के लिए 1 लाख 80 हज़ार सुरक्षाकर्मी तैनात किये गए हैं, जिनमें केन्द्रीय और राज्य सुरक्षाकर्मी दोनों शामिल हैं. राज्य में बीजेपी और कांग्रेस सीधे मुकाबले में हैं, लेकिन बहुजन समाज पार्टी और समाजवादी पार्टी के उम्मीदवारों के कारण कुछ सीटों मामला रोचक हो सकता है. मध्य प्रदेश में 15 साल से बीजेपी की सरकार है और इस बार वो चौथी बार सत्ता में आने की कोशिश कर रही है. वहीं कांग्रेस भी सत्ता में वापसी के लिए पूरा जोर लगा रही है. मिजोरम में भी राज्य विधानसभा की 40 सीटों के लिए वोट डाले गए. विधानसभा चुनाव में 209 उम्मीदवार मैदान में हैं, जिनके भाग्य का फ़ैसला 7,70,395 मतदाता ने किया. राज्य में कुल 1179 मतदान केंद्र बनाए गए थे जिनमें से 32 संवेदनशील हैं. पूर्वोत्तर में मिजोरम एकमात्र राज्य है जहां कांग्रेस की सरकार है. राज्य में कांग्रेस 2008 से सत्ता में है और उसकी नजरें तीसरी बार सरकार बनाने पर हैं. इस बार कांग्रेस और मिजो नेशनल फ्रंट दोनों सभी 40 सीटों पर चुनाव लड़ रहे हैं, जबकि भाजपा ने 39 सीटों पर अपने प्रत्याशी खड़े किए हैं. 