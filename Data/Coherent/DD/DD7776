वित्त मंत्री अरुण जेटली ने मिशन शक्ति की सफलता के साफ तौर कहा कि तमाम तरह की चुनौतियां के बीच भारत की तैयारी ही उसकी सबसे बड़ी सुरक्षा है और भारत को अपनी सुरक्षा करने का पूरा अधिकार है.  अंतरिक्ष में भारत की सर्जिकल स्ट्राइक यानि मिशन शक्ति की सफलता के बाद विरोधी दलों ने देश के इस बेहद अहम अभियान के समय को लेकर सवाल खड़े किए तो सरकार ने विरोधियों पर करारा वार किया. केंद्रीय मंत्री और वरिष्ठ बीजेपी नेता अरुण जेटली ने साफ कहा है कि मिशन शक्ति पर लगातार काम चल रहा था. उन्होंने कहा कि ये केवल देश की सुरक्षा के लिए तो अहम है ही देश की सक्षम परमाणु प्रतिरोधक क्षमता के लिए भी जरूरी है. जेटली ने बुधवार के दिन को ऐतिहासिक बताते हुए कहा कि इसके लिए हमारे वैज्ञानिक बधाई के पात्र हैं. उन्होंने यूपीए सरकार पर हमला बोलते हुए कहा कि ये बहुत समय पहले से हमारे वैज्ञानिकों की इच्छा थी और उनका कहना था कि हमारे पास ये क्षमता है लेकिन उस समय की सरकार हमें ये करने की अनुमति नहीं देती थी. विपक्षी दलों द्वारा देश की सुरक्षा पर राजनीति करने को बेहद गलत बताते हुए उन्होंने कहा कि देश की जनता इन लोगों का फैसला करेगी. उन्होंने कहा कि सरकार के लिए राष्ट्रीय सुरक्षा किसी भी मसले से ऊपर है और आज ये बात साफ हो गई है कि देश सुरक्षित हाथों में है. जेटली ने कहा कि सुरक्षा राजनीतिक मुद्दा नहीं है और अगर चुनाव न होते तब भी ये मिशन जरूर होता. उन्होंने कहा कि अंतरिक्ष क्षेत्र की सफलता प्राप्त हुई है, सौ प्रतिशत भारतीय प्रयासों का नतीजा है.   