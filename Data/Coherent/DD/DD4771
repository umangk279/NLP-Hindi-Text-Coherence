भारत ने दक्षिण अफ्रीका के ख़िलाफ़ रांची टेस्ट मु़क़ाबले को पारी और 202 रन से जीतकर तीन टेस्ट मैचों की सीरीज़ को 3-0 से अपने नाम कर लिया है। ये पहली बार है जब भारत ने दक्षिण अफ्रीका के ख़िलाफ़ टेस्ट सीरीज़ क्लीन स्वीप की है।सीरीज़ में सबसे ज्यादा 529 रन बनाने वाले रोहित शर्मा मैन ऑफ द सीरीज़ रहे। इस जीत के साथ ही भारत की आईसीसी विश्व टेस्ट चैम्पियनशिप में प्वाइंट्स 240 तक पहुंच गए है।      रांची टेस्ट में अपने ख़स्ता हाल की अफ्रीकी टीम को पड़ी भारी कीमत चुकानी......विराट की सेना के हाथों पारी और 202 रन से पिटकर खुद ही लिख दी अपनी हार की कहानी।जिसका एक एक एपिसोड टीम इंडिया की बुलंदी की तस्वीर को बयां करता रहा। चौथे दिन का खेल बस शुरू ही हुआ था कि युवा गेंदबाज़ शाहबाज़ नदीम ने पहले थ्यूनिस डे ब्रूएन और उसके बाद लुंगी एंगीडी का विकेट निकाल बेदम साउथ अफ्रीका के सीरीज़ से सूपड़ा साफ होने की तस्वीर पर मुहर लगा दी। फॉलोऑन के तले पहले से ही दबी दक्षिण अफ्रीका की टीम केवल 133 रन पर ढेर हो गई। इस पूरी सीरीज़ में बेरंग दिखी साउथ अफ्रीका ने रांची टेस्ट में तो शुरूआत से ही सरेंडर कर दिया। न तो इस टीम फाइटबैक करने की कोई ताक़त दिखी और न ही बल्लेबाज़ी या गेंदबाज़ी से टीम का कोई खिलाड़ी अपनी टीम के काम आ सका। टॉस गंवाने से लेकर मैच हारने तक अफ्रीकी टीम बैकफुट पर ही नज़र आई। रांची टेस्ट में भारत ने अपनी पहली पारी 9 विकेट पर 497 रन पर घोषित की थी जिसके जवाब में अफ्रीकी टीम 162 रन ही बना सकी और फॉलोऑन खेलने तीसरे दिन उतर पड़ी जहां एक बार फिर टीम के बल्लेबाज़ों पर भारतीय गेंदबाज़ों का कह़र टूटा और टीम ने तीसरे दिन ही 132 के स्कोर पर आठ विकेट गंवा दिए थे,जिस पर चौथे दिन की सुबह ने भारतीय टीम को जीत का तोहफा दे दिया। 