जीएसटी परिषद की बैठक आज, जीएसटी संबंधित कानून में संशोधन प्रस्ताव के साथ रिटर्न को आसान बनाने, जीएसटी अपीलीय प्राधिकरण और राज्यों के बीच राजस्व की स्थिति पर बैठक में हो सकती है चर्चा।  जीएसटी परिषद की आज होने वाली बैठक में कई महत्वपूर्ण निर्णय लिए जाने की संभावना है। जीएसटी परिषद की नई दिल्ली में 28वीं बैठक में सैनिटरी नैपकिन, हथकरघा, हस्तशिल्प जैसे तमाम जरूरी या छोटे कारीगरों से जुड़े उत्पादों पर कर घटाने पर मुहर लग सकती है। बैठक में 30 से 40 वस्तुओं पर टैक्स घटाकर आम नागरिकों को लाभ पहुंचाया जा सकता है। इसके अलावा बैठक में जीएसटी संबंधित कानून में संशोधन प्रस्ताव के साथ रिटर्न को आसान बनाने, जीएसटी अपीलीय प्राधिकरण और राज्यों के बीच राजस्व की स्थिति पर चर्चा होने की संभावना है। जीएसटी में फिलहाल 5, 12, 18 और 28 फीसदी की चार दरें हैं। माना जा रहा है कि इन सभी स्लैब से कुछ वस्तुओं को निकालकर निचली श्रेणी में लाया जा सकता है। इससे पहले जनवरी में आखिरी बार कर दरों में कमी कर जनता और उद्योगों को राहत दी गई थी। 