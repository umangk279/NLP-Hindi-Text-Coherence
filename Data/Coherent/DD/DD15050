प्रधानमंत्री नरेंद्र मोदी ने नेशनल कॉन्फ्रेंस एग्रीकल्चर 2022 कार्यक्रम में कहा कि ये सरकार किसानों के लिए है. उन्‍होंने इसके साथ ही बताया कि किसानों के विकास के लिए सरकार ने 4 अलग-अलग स्‍तरों पर फोकस किया. उन्होंने कहा कि किसान की उन्नति हो, किसान की आमदनी बढ़े, इसके लिए 'बीज से बाजार तक' फैसले लिए जा रहे हैं.  प्रधानमंत्री ने फरवरी 2016 में किसानों की आमदनी 2022 तक दोगुनी करने का लक्ष्य रखा है. इस क्षेत्र में प्राथमिकता कृषि लागत को कम करना, सिंचाई की पूरी व्यवस्था और साथ ही तकनीक का इस्तेमाल करना भी है. प्रधानमंत्री ने कृषि सम्मेलन में किसानों की आय दोगुनी करने की प्रतिबद्धतता दोहराई. उन्होंने कहा कि सरकार इसके लिए चार क्षेत्रों में एक साथ काम कर रही है. प्रधानमंत्री ने कहा कि सरकार ने कई बदलाव करते हुए नीम कोटेट यूरिया की पहल की है. इससे किसानों का धन भी बच रहा है, साथ ही खेतों की उत्पादकता भी. उन्होंने कहा कि देश में 11 करोड़ किसानों को सॉयल हेल्थ कार्ड भी दिया गया है. इससे मिट्टी की सेहत भी ठीक रहेगी, साथ ही भविष्य में आंकड़े इकट्ठा करके कृषि क्षेत्र के हालात भी बदलेंगे. उन्होंने सिंचाई की व्यवस्था प्राथमिकता के साथ पहुंचाने की बात कही. साथ ही प्रधानमंत्री ने फसल बीमा को ज़्यादा से ज़्यादा किसानों को अपनाने की अपील की. उन्होंने कहा कि पिछले साल इसके तहत 11 हज़ार करोड़ का क्लेम स्वीकृत किया गया. प्रधानमंत्री ने 2018-2019 तक 50 फीसदी किसानों को बीमा के दायरे में लाने का लक्ष्य रखा. प्रधानमंत्री ने केंद्र और राज्यों को साथ मिलकर काम करने की अपील की. साथ ही उन्होंने एक अहम पहलू बाज़ार में सुधार कर उन्हें किसानों के अनुकूल बनाए जाने का लक्ष्य रखा. प्रधानमंत्री ने कृषि क्षेत्र में ऋण मुहैया कराने को लेकर केंद्र सरकार के बढ़े बजट का ज़िक्र किया. उन्होंने कहा कि इस मद में राशि अब 11 लाख करोड़ रुपये कर दी गई है. इससे किसानों को आसानी से धन मुहैया कराया जा सकेगा. साथ ही प्रधानमंत्री ने डेयरी उद्योग, पशुपालन, खाद्य प्रसंस्करण और कृषि आधारित लघु उद्योगों को बढ़ावा देने की बात कही. 