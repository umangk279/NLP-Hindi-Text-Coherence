भगोड़े कारोबारी मेहुल चोकसी की मुश्किल और बढ़ सकती है। प्रत्यर्पण के लगातार दबाव के बाद एंटीगुआ ने मेहुल चोकसी की नागरिकता खारिज करने का फैसला किया है।   पीएनबी घोटाले के आरोपी चौकसी की नागरिकता खारिज करने का ऐलान करते हुए एंटीगुआ के पीएम ने कहा कि वो किसी भी तरह से अपराधियों को संरक्षण नहीं दे सकते। एंटीगुआ के पीएम ने कहा कि उनका देश तय प्रक्रिया का पालन करता हैं। उन्होंने कहा कि इस बारे में भारत सरकार को भी जानकारी दे दी गई है। सूत्रों के मुताबिक भारत चोकसी की नागरिकता समाप्त करने के आंतरिक प्रक्रिया का इंतजार कर रहा है। इसके बाद प्रत्यर्पण की प्रक्रिया शुरू हो सकती है। बॉम्बे हाई कोर्ट को पंजाब नेशनल बैंक में करोड़ों रुपये के घोटाले के मुख्य आरोपी फरार हीरा कारोबारी मेहुल चोकसी की वर्तमान स्वास्थ्य स्थिति पर विशेषज्ञों की एक टीम रिपोर्ट देगी। कोर्ट ने यह रिपोर्ट इसलिए मांगी है ताकि यह पता लगाया जा सके कि चोकसी हवाई यात्रा के लिए फिट है या नहीं। साथ ही कोर्ट ने चोकसी के वकीलों से सोमवार तक अपनी नवीनतम चिकित्सा रिपोर्ट टीम को प्रस्तुत करने का निर्देश दिया है। इसके बाद टीम 9 जुलाई को अपनी रिपोर्ट को अदालत में दायर करेगी। इस मामले की अगली सुनवाई 10 जुलाई को होगी ED ने मुंबई कोर्ट के समक्ष कहा कि चोकसी को एंटीगुआ से भारत लाने के लिए वह मेडिकल एक्‍सपर्ट के साथ एयर एंबुलेंस उपलब्‍ध कराने को तैयार है। भारत में उसके इलाज की समुचित व्‍यवस्‍था भी की जाएगी। बता दें कि चोकसी ने अदालत से गुहार लगाई थी कि ED द्वारा अदालत में दायर उस आवेदन को खारिज किया जाए जिसमें उसे एक भगोड़ा आर्थिक अपराधी घोषित करने की मांग की गई है।     