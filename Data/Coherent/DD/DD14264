प्रधानमंत्री नरेंद्र मोदी ने अपने मासिक कार्यक्रम 'मन की बात' के 43वें संस्करण की शुरुआत राष्ट्रमंडल खेलों में भारतीय खिलाड़ियों के बेहतरीन प्रदर्शन से की.  प्रधानमंत्री ने इस दौरान युवाओं से 'फिट इंडिया अभियान' से जुड़ने का आह्वान किया. साथ ही उन्होंने छुट्टियों के समय 'स्वच्छ भारत समर इंटर्नशिप' के लिए भी युवाओं को प्रेरित किया. प्रधानमंत्री नरेंद्र मोदी ने अपने मन की बात कार्यक्रम में ऑस्ट्रेलिया में आयोजित राष्ट्रमंडल खेलों में भारतीय एथलीटों के शानदार प्रदर्शन की सराहना की. उन्होंने कहा कि हमारे खिलाड़ियों द्वारा जीता गया हर पदक देशवासियों को गर्व महसूस कराता है. प्रधानमंत्री ने कहा कि हमारे खिलाड़ी देशवासियों की अपेक्षाओं पर खरे उतरे हैं. 'फिट इंडिया अभियान' में शामिल होने के लिए देश के युवाओं का आह्वान करते हुए प्रधानमंत्री ने कहा कि यह एक बिना लागत का आंदोलन है, जो उन्हें फिट रखने में मदद करेगा. स्वच्छ भारत समर इंटर्नशिप के बारे में जिक्र करते हुए उन्होंने कहा कि जो युवा सकारात्मक ऊर्जा को लेकर समाज में कुछ-न-कुछ कर गुज़रने का इरादा रखते हैं, उनके लिए इंटर्नशिप सुनहरा अवसर है. प्रधानमंत्री नरेंद्र मोदी ने ये भी कहा कि जो युवा इंटर्नशिप के दौरान श्रेष्ठ कार्य करते हैं, उनको सरकार द्वारा राष्ट्रीय स्तर के पुरस्कार से सम्मानित किया जाएगा. 