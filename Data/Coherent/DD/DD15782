भारतीय जनता पार्टी संसदीय दल की आज संसद भवन में बैठक हुई. बैठक में प्रधानमंत्री नरेंद्र मोदी समेत पार्टी के तमाम सांसदों ने हिस्सा लिया. गुजरात और हिमाचल प्रदेश विधानसभा चुनाव में पार्टी की शानदार जीत पर सांसदों ने खड़े होकर प्रधानमंत्री का स्वागत किया और बधाई दी.  भाजपा अध्यक्ष अमित शाह और संसदीय कार्य मंत्री अनंत कुमार ने प्रधानमंत्री का अभिनंदन किया. बैठक को संबोधित करते हुए प्रधानमंत्री ने कहा कि गुजरात और हिमाचल प्रदेश में मिला जनादेश देश की जनता को समर्पित है. उन्होंने कहा कि देश सेवा और सामाजिक कार्यों के लिए युवा पीढ़ी को आगे आना होगा.   बैठक के बाद संसदीय कार्य मंत्री अनंत कुमार ने बताया कि प्रधानमंत्री ने 2019 के चुनावों के मद्देनज़र पार्टी को और मज़बूत करने पर ज़ोर दिया. उन्होंने कार्यकर्ताओं का आह्वान किया कि वे विरोधियों के वार से विचलित न होते हुए काम करें. 