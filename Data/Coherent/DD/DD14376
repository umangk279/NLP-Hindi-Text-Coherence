देश में आए दिन नाबालिगों से हो रहे बलात्कार को लेकर शनिवार को प्रधानमंत्री नरेंद्र मोदी के नेतृत्व में केंद्रीय कैबिनेट की बैठक हुई, जिसमें बेहद अहम फैसला लिया गया. अब 12 साल से कम्र उम्र के बच्चों से रेप के दोषी को फांसी की सजा दी जाएगी.  मोदी सरकार ने फांसी की सजा दिए जाने के लिए उस अध्यादेश को मंजूरी दे दी है, जिसके तहत पॉक्सो एक्ट में संशोधन कर इसे कानूनी अमली जामा पहनाया जाएगा. देश भर में नाबालिगों के साथ बलात्कार की बढ़ रही घटनाओं को देखते हुए दोषियों को कड़ी सजा दिए जाने की मांग हो रही थी. ऐसे में सरकार बच्चों को यौन अपराधों से बचाने के लिए प्रोटेक्शन ऑफ चिल्ड्रेन फ्रॉम सेक्सुअल ऑफेंस (पॉक्सो एक्ट) में संशोधन के लिए अध्यादेश को मंजूरी दे दी है. इसके साथ ही भगोड़ा आर्थिक अपराधी विधेयक, 2018 के लिए अध्यादेश को भी कैबिनेट ने मंजूरी दे दी है. जिसमें आर्थिक अपराध कर देश से भागे व्यक्ति की संपत्ति जब्त करने का प्रावधान है. 