अदम्य साहस और वीरता का परिचय देने वाले सुरक्षाकर्मियों के लिए पुरस्कारों की घोषणा हो गई है. पहली बार आतंकी से सुरक्षाकर्मी बने लांस नायक नज़ीर अहमद वानी को अशोक चक्र प्रदान किया जाएगा, तो पुलिस एवं अर्द्धसैनिक बलों के कुल 855 कर्मियों को पुलिस पदकों से सम्मानित किया जाएगा.  गणतंत्र दिवस से एक दिन पहले शुक्रवार को पुलिस एवं अर्द्धसैनिक बलों के कुल 855 कर्मियों को पुलिस पदकों से सम्मानित किया गया है. वहीं शांति के समय दिया जाने वाला सर्वोच्च वीरता पुरस्कार अशोक चक्र की भी घोषणा कर दी गई है. कश्मीर के शोपियां में बीते वर्ष नवंबर में आतंकवादरोधी अभियान के दौरान अपनी जान कुर्बान करने वाले लांस नायक नजीर अहमद वानी को अशोक चक्र प्रदान किया जाएगा. 38 वर्षीय वानी कुलगाम के अश्मुजी के रहने वाले थे. वह 25 नवंबर को भीषण मुठभेड़ के दौरान शहीद हो गए. शुरू में आतंकी रहे वानी बाद में हिंसा का रास्ता छोड़ मुख्यधारा में लौट आए थे. वह 2004 में सेना में शामिल हुए थे. वानी को आतंकवादियों से लड़ने में अदम्य साहस का परिचय देने के लिए सेना पदक भी दिया गया. वहीं शौर्य के लिए राष्ट्रपति के पुलिस पदक से तीन कर्मियों को सम्मानित किया गया है. शौर्य के लिए पुलिस पदक से 146 कर्मियों को नवाजा गया है. विशिष्ट सेवा के लिए राष्ट्रपति के पुलिस पदक से 74 कर्मियों को और उत्‍कृष्‍ट सेवा के लिए पुलिस पदक से 632 कर्मियों को सम्मानित किया गया है. शौर्य के लिए सभी तीनों राष्ट्रपति पुलिस पदक से सीआरपीएफ कर्मियों को सम्मानित किया गया है. शौर्य के लिए पुलिस पदक से सम्‍मानित किए गए 146 कर्मियों में से 41 सीआरपीएफ के हैं. इसी तरह इनमें ओडिशा पुलिस के 26, जम्मू-कश्मीर पुलिस के 25, छत्तीसगढ़ पुलिस के 14, मेघालय के 13, उत्तर प्रदेश के 10, बीएसएफ के 08, दिल्ली के 04, झारखंड के 03 और असम राइफल्स एवं आईटीबीपी के 1-1 कर्मी हैं. साथ ही लोगों की जान बचाने का सराहनीय कार्य करने के लिए 48 लोगों को जीवन रक्षा पुरस्कार से सम्मानित किया जाएगा. इनमें से आठ लोगों को मरणोपरांत यह सम्मान दिया जा रहा है. गृह मंत्रालय ने शुक्रवार को यह घोषणा की. यह पुरस्कार तीन श्रेणियों में दिया जा रहा है- सर्वोत्तम जीवन रक्षा पदक, उत्तम जीवन रक्षा पदक और जीवन रक्षा पदक. सभी क्षेत्रों के लोग इन पुरस्कारों के लिए पात्र हैं. राष्ट्रपति ने 48 लोगों को जीवन रक्षा पदक प्रदान किए जाने को मंजूरी दी है. सर्वोत्तम जीवन रक्षा पदक आठ लोगों को, उत्तम जीवन रक्षा पदक 15 लोगों और जीवन रक्षा पदक 25 लोगों को प्रदान किया जाएगा.   