जकार्ता में चल रहे 18वें एशियाई खेलों में बजरंग पुनिया ने 65 किलो वर्ग कुश्ती में भारत को दिलाया पहला गोल्ड मेडल। राष्ट्रपति ,  और प्रधानमंत्री ने दी पूनिया को बधाई। बजंरग ने अपना स्वर्ण पदक किया  स्वर्गीय  अटल बिहारी वाजपेयी को समर्पित।  एशियन गेम्स 2018 में भारत ने अपना पहला स्वर्ण पदक कुश्ती से अपने नाम किया है। भारतीय दल को ये सफलता बजरंग पूनिया ने दिलाई जिन्होने 65 किलोग्राम भार वर्ग में जापान के पहलवान ताक़ातानी दायची को 11-8 से हराकर देश की झोली में पहला स्वर्ण पदक दिलाया। जो कहा वो कर दिख़ाया......पहले ही दिन देश स्वर्णिम सफलता की तस्वीर से दो चार करवाया।ये बजरंग का देसी दांव का धमाकेदार अंदाज़ था जिसके आगे उज़्बेकिस्तान,ताजिकिस्तान,मंगोलिया और अंत में जापान के पहलवान को भी चारों खाने चित कर दिया।बजरंग की सफलता का पैमाना क्या रहा इसका अंदाज़ इसी बात से लगाया जा सकता है प्री क्वार्टर में इस पहलवान ने मैच को 13-3 से तो क्वार्टरफाइनल में 12-2 से,सेमीफ़ाइनल में 10-0 से और फ़ाइनल में........ मुक़ाबला अपने नाम किया।बजरंग की फुर्ती मैट पर देखने लायक रही,बजरंग ने हर वो दांव लगाया जो विरोधी की कमर तोड़ने के लिए काफी रहा। जापानी पहलवान के पास बजरंग के किसी भी दांव का तोड़ नज़र नहीं आया,बजरंग ने शुरूआत से ही आक्रामक रूख़ अख़्तियार किया और विरोधी पर घेरेबंदी के वो हथकंडे अपनाए जिसके जाल से निकल पाना जापानी पहलवान के लिए नामुमकिन भरा रहा।एक समय बजरंग ने अपनी बढ़त को 6-0 कर लिया लेकिन इसके बाद जापानी खिलाड़ी ने वापसी का दम भरा और स्कोरलाइन को 6-6 की बराबरी पर ला दिया।बहरहाल योगेश्वर दत्त के इस शिष्य की कभी न हार मानने वाले जज़्बे ने एक बार फिर से ज़ोर मारा,जिसके आगे जापानी पहलवान की एक न चली और बजरंग ने संघर्ष से भरे इस मुक़ाबले को 11-8 से जीत देश की झोली में पहला स्वर्ण पदक ला दिया। 18वें एशियन गेम्स में भारत को पहला स्वर्ण पदक दिलाने वाले पहलवान बजरंग पूनिया अपने प्रदर्शन से पूरी तरह से संतुष्ट है। पदक जीतने के बाद जकार्ता में हमारे सवांददाता अशोक मर्तोलिया से खास बातचीत में बजरंग ने कहा की साई और खेल मंत्रालय से मिली सहायता ने उन्हे पदक जीतने में काफी मदद की । साथ ही उन्होने अपने इस पदक को पूर्व प्रधानमंत्री अटल बिहारी वाजपेयी को समर्पित किया। बजरंग पूनिया के स्वर्ण पदक जीतने पर राष्ट्रपति ने उन्हे बधाई दी है। उन्होने कहा कि....बजरंग पूनिया को एशियन गेम्स में 65 किलोग्राम भार वर्ग की फ्री स्टाइल कुश्ती में स्वर्ण पदक जीतने पर बहुत बहुत बधाई। आपकी  उपलब्धि पर देश को गर्व है। प्रधानमंत्री नरेंद्र मोदी ने भी बजरंग पूनिया की स्वर्णीम सफलता पर उन्हे ट्विट करके बधाई दी। उन्होंने कहा कि "बजरंग पूनिया को 65 किलोग्राम भार वर्ग में मिली इस यादगार जीत के लिए  बहुत बहुत बधाई । यह जीत इसलिए और ख़ास हो जाती है क्योकि आपने देश को 2018 एशियन खेलों का पहला स्वर्ण पदक भी दिलाया है। आपको आगे के उज्जवल भविष्य के लिए शुभकामनाएं।" केन्द्रीय खेल मंत्री राज्यवर्धन राठौर ने एशियन गेम्स में स्वर्ण जीतने वाले पहलवान बजरंग पूनिया को बधाई दी है। उन्होने अपने ट्वीट में कहा - बजरंग पूनिया ने शानदार खेल दिखाया। उन्होंने जापान के ताकाटानी दाईची के खिलाफ बेहतर तकनीक का प्रदर्शन करते हुए एशियाई खेल 2018 की 65 किलोग्राम फ्री स्टाइल कुश्ती में देश को पहला पदक दिलाया। उनके इस शानदार प्रदर्शन के लिए बहुत बधाई।  