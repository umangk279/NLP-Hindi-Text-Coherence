प्रधानमंत्री नरेन्‍द्र मोदी ने भारत के नागर विमानन क्षेत्र को अधिक कुशल बनाने की प्रस्‍तावित कार्यनीति की समीक्षा के लिए आज एक बैठक की। इसमें सैन्‍य कार्य विभाग के सहयोग से यह निर्णय लिया गया कि देश के हवाई क्षेत्र का उपयोग इस प्रकार किया जाना चाहिए कि गंतव्‍य तक पहुंचने में समय कम लगे, लोगों को लाभ हो और विमानन कंपनियों की लागत में भी कमी आए।  अधिक राजस्‍व जुटाने और हवाई अड्डों पर कार्य कुशलता बढ़ाने के लिए नागर विमानन मंत्रालय से कहा गया है कि वह  सार्वजनिक-निजी भागीदारी के आधार पर छह और हवाई अड्डों के लिए तीन महीने के भीतर निविदा प्रक्रिया शुरू करे। बैठक में नागर विमानन महानिदेशालय की ई-परियोजना की भी समीक्षा की गई। इससे निदेशालय के कार्यालय में पारदर्शिता बढ़ेगी और लाइसेंस और अनुमति प्रदान करने में लगने वाला समय भी घटेगा। बैठक में यह निर्णय लिया गया कि मंत्रालय और इसके अधीनस्‍थ संगठनों की सुधार संबंधी सभी पहलें समयबद्ध तरीके से की जानी चाहिए। बैठक में गृह मंत्री अमित शाह, वित्‍त मंत्री निर्मला सीतारामन, नागर विमानन मंत्री हरदीप सिंह पुरी तथा वित्‍त राज्‍य मंत्री अनुराग ठाकुर के साथ वरिष्‍ठ अधिकारी भी मौजूद थे। प्रधानमंत्री नरेन्‍द्र मोदी ने आज बिजली क्षेत्र के अधिकारियों के साथ एक अलग बैठक की और कोरोना संक्रमण के प्रभाव का जायजा लिया। उन्‍होंने बिजली क्षेत्र की मजबूती और कार्य कुशलता में वृद्धि के लिए दीर्घकालिक उपायों पर भी चर्चा की। इनमें करोबारी सुगमता, नवीकरणीय ऊर्जा के विस्‍तार, कोयला  आपूर्ति में लचीलेपन, सरकारी और गैर सरकारी क्षेत्र की भागिदारी की भूमिका तथा बिजली क्षेत्र में निवेश बढ़ाने के उपायों पर भी चर्चा शामिल थी। पीएम मोदी ने कहा कि अर्थव्‍यवस्‍था को आगे ले जाने में बिजली क्षेत्र की भूमिका महत्‍वपूर्ण है। बिजली क्षेत्र में निजी निवेश आकर्षित करने के लिए अनुबंध को प्रभावी तरीके से लागू करने पर भी चर्चा की गई। प्रधानमंत्री ने कहा कि लोगों को चौबीसों घंटे गुणवत्‍तापूर्ण बिजली उपलब्‍ध कराना जरूरी है। बिजली वितरण कंपनियों की आर्थिक स्थिति में सुधार, बिजली शुल्‍क को युक्तिसंगत बनाने और सब्सिडी को समय पर जारी करने तथा बेहतर संचालन के उपायों पर भी विचार-विमर्श हुआ। बैठक में गृह मंत्री अमित शाह, वित्‍त मंत्री निर्मला सीतारामन, विद्युत और नवीकरणीय ऊर्जा मंत्री आर.के. सिंह तथा वित्‍त राज्‍य मंत्री अनुराग ठाकुर के साथ वरिष्‍ठ अधिकारी भी मौजूद थे। 