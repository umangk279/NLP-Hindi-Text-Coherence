विदेश मंत्री डॉक्‍टर एस जयशंकर और रेल मंत्री पीयूष गोयल ने आज बंगलादेश को दस ब्रॉडगेज डीजल रेल इंजन भेंट किए । वीडियो कॉन्‍फ्रेंस के जरिए आयोजित किए इस समारोह में बंगलादेश के रेल मंत्री मोहम्‍मद नूरूल इस्‍लाम सुजान और विदेश मंत्री डॉक्‍टर अबुल कलाम अबुल मोमेन ने ये रेल इंजन अपनी सरकार की ओर से ग्रहण किए।  इन रेल इंजनों को बंगलादेश को सौंपने के साथ ही भारत की ओर से बंगलादेश को दी जाने वाली मदद का एक वादा पूरा हो गया। पिछले साल अक्‍टूबर में बंगलादेश की प्रधानमंत्री शेख हसीना की भारत यात्रा के दौरान यह वादा किया गया था। बंगलादेश रेल विभाग की आवश्‍यकता को ध्‍यान में रखते हुए भारत ने इन इंजनों में आवश्‍यक बदलाव किए हैं। इनसे बंगलादेश में यात्रियों की संख्‍या में इजाफा होगा और मालवहन में भी वृद्धि होगी। इस अवसर पर डॉक्‍टर जयशंकर ने कहा कि दोनो देशों के संबंधों में कोविड महामारी के कारण भी कोई कमी नहीं आयी है। उन्‍होंने दोनों देशों के आपसी विश्‍वास और सम्‍मान पर आधारित संबंधों को भी जिक्र किया। रेल मंत्री पीयूष गोयल ने दोनों देशों के बीच बढ़ते द्विपक्षीय व्‍यापार और क्‍नेक्टिविटी में रेल की जरूरत पर जोर दिया। 