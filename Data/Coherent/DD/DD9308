इब्राहिम मोहम्मद सोलिह ने शनिवार को मालदीव के सातवें राष्ट्रपति के रूप में शपथ ली. राष्ट्रपति ने राष्ट्रीय स्टेडियम में आयोजित पीपल्स मजलिस की विशेष असेंबली में शपथ ली. शपथ ग्रहण समारोह में प्रधानमंत्री नरेंद्र मोदी भी शामिल हुए. मजलिस को दिए संबोधन में राष्ट्रपति सोलिह ने कहा कि मालदीव भारत के साथ मौजूदा संबंधों को मजबूत करने का प्रयास करेगा. प्रधानमंत्री मोदी ने नए नेतृत्व के साथ मालदीव की विकास प्राथमिकताओं को साकार करने के लिए भारत सरकार की प्रतिबद्धता व्यक्त की.  नवनिर्वाचित राष्ट्रपति मोहम्मद इब्राहिम सोलिह को मुख्य न्यायाधीश डॉ अहमद अब्दुल्ला ने शपथ दिलाई. शपथ ग्रहण करने के बाद राष्ट्रपति सोलिह के अलावा मुख्य न्यायाधीश और पीपल्स मजलिस के अध्यक्ष ने गवाहों के रूप में हस्ताक्षर किए. राष्ट्रपति सोलिह के सम्मान में 21 तोपों की सलामी दी गई और राष्ट्रीय गान गाया गया. मजलिस को दिए संबोधन में राष्ट्रपति सोलिह ने कहा कि मालदीव भारत के साथ मौजूदा संबंधों को मजबूत करने के प्रयास करेगा. उन्होंने कहा कि हिंद महासागर में स्थाई शांति और सद्भाव कायम रखने के लिए मालदीव भारत के साथ अपनी भूमिका को और मजबूत करेगा. समारोह स्थल पर पीएम नरेंद्र मोदी मालदीव के नेताओं के साथ बातचीत करते दिखे, जिसमें पूर्व राष्ट्रपति मामून अब्दुल गयूम और पूर्व राष्ट्रपति मोहम्मद नशीद शामिल थे. उन्होंने श्रीलंका के पूर्व राष्ट्रपति चंद्रिका कुमारतुंगा सहित दुनिया के अन्य प्रमुख नेताओं से भी मुलाकात की. यह प्रधानमंत्री मोदी की मालदीव की पहली यात्रा है. शपथ ग्रहण समारोह के बाद पीएम मोदी ने राष्ट्रपति सोलिह के साथ द्विपक्षीय बैठक की. प्रधानमंत्री मोदी ने नए नेतृत्व के साथ मालदीव की विकास प्राथमिकताओं को साकार करने के लिए भारत सरकार की प्रतिबद्धता व्यक्त की. प्रधानमंत्री नरेंद्र मोदी ने राष्ट्रपति सोलिह के साथ अकेले में संक्षिप्त बैठक भी की. संयुक्त बयान में दोनों नेताओं ने भारत और मालदीव के बीच सहयोग और दोस्ती के करीबी संबंध को दोबारा बनने का भरोसा जताया. दोनों नेताओं ने हिंद महासागर में शांति और सुरक्षा बनाए रखने के महत्व पर सहमति जताई. क्षेत्र में स्थायित्व के लिए एक-दूसरे की चिंताओं और आकांक्षाओं का ध्यान रखने पर भी बनी सहमति. दोनों नेताओं ने हिंद महासागर क्षेत्र और अन्य जगहों पर भी आतंकवाद से लड़ाई में सहयोग बढ़ाने के लिए अपनी प्रतिबद्धता और समर्थन ज़ाहिर किया. राष्ट्रपति सोलिह ने प्रधानमंत्री मोदी को मालदीव की अत्यंत ख़राब आर्थिक स्थिति के बारे में भी जानकारी दी. प्रधानमंत्री मोदी ने राष्ट्रपति सोलिह को चिरस्थायी सामाजिक और आर्थिक विकास हासिल करने में मालदीव की सहायता करने के लिए भारत की प्रतिबद्धता का आश्वासन दिया. इस बात को मानते हुए कि भारत और मालदीव के नागरिक दोनों देशों के बीच बहुत ज़्यादा यात्रा करते हैं, प्रधानमंत्री मोदी और राष्ट्रपति सोलिह ने वीज़ा की प्रक्रिया आसान बनाने की ज़रूरत पर भी सहमति जताई. बहरहाल हाल में कई उतार-चढ़ाव देख चुके मालदीव के विकास के भागीदार के रूप में प्रधानमंत्री नरेंद्र मोदी की इस यात्रा ने भारत की भूमिका को और मजबूत कर दिया है. 