केंद्रीय वित्त मंत्री अरुण जेटली ने नई दिल्ली में 'हुनर हाट' का उद्घाटन किया. अल्पसंख्यक कार्य मंत्रालय द्वारा दस्तकारों, शिल्पकारों को मौका-मार्केट मुहैया कराने के मिशन के तहत देश के विभिन्न भागों में आयोजित 'हुनर हाट' की श्रृंखला में यह आयोजित किया जा रहा है.  हुनर हाट का उद्घाटन करते हुये वित्त मंत्री ने कहा कि मोदी सरकार के इस रोजगारपरक कार्यक्रम से जबरदस्त हौसला मिला है. देशभर के प्रमुख स्थलों पर आयोजित किये जा रहे 'हुनर हाट' से जहां एक तरफ हुनरमंद शिल्पकारों, दस्तकारों को राष्ट्रीय-अंतर्राष्ट्रीय मार्केट मुहैया हुआ है, वहीं बड़ी संख्या में उन्हें रोजगार के अवसर भी उपलब्ध हुए हैं. केंद्रीय अल्पसंख्यक कार्य मंत्री मुख्तार अब्बास नकवी ने इस अवसर पर कहा कि प्रधानमंत्री नरेंद्र मोदी के 'मेक इन इंडिया', 'स्टैंड अप इंडिया', 'स्टार्ट अप इंडिया' के संकल्प को साकार करने का 'प्रामाणिक एवं विश्वसनीय ब्रांड' बन गया है 'हुनर हाट'. पिछले 1 साल में 'हुनर हाट' 1 लाख 50 हजार से ज्यादा कारीगरों, दस्तकारों, शिल्पकारों एवं उनसे जुड़े लोगों को रोजगार के अवसर मुहैया कराने में सफल रहा है. 'हुनर हाट' के माध्यम से 2019 तक लगभग 5 लाख लोगों को रोजगार के मौके उपलब्ध कराए जाएंगे. 