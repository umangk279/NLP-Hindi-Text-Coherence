कटक में खेली जा रही 21वीं राष्ट्रमंडल टेबल टेनिस चैम्पियनशिप में भारत ने स्वर्णिम प्रदर्शन जारी रखते हुए खेलों के आखरी दिन महिला और पुरुष एकल व युगल में सभी स्वर्ण पदक अपने नाम कर लिए।  कटक में खेली जा रही 21वीं राष्ट्रमंडल टेबल टेनिस चैम्पियनशिप के महिला युगल का स्वर्ण और रजत पदक भारत के नाम रहा। फाइनल में भारत की सहस्रबुद्धे पूजा और कृत्विक सिन्हा रॉय का सामना हमवतन श्रीजा औऱ मौसमी की जोडी के साथ था। पूजा औऱ क्रित्विक ने पहले दो गेम जीतने में कामयाबी पाई। तीसरे गेम को श्रीजा और मौसमी ने जीतकर मैच को रोमांचक बना दिया लेकिन अगले ही गेम में एक बार फिर पूजा और क्रित्विक ने जीत दर्ज कर मुकाबले को 11-9, 11-8, 9-11, 12-10 से अपने नाम कर स्वर्ण पर कब्ज़ा जमाया। श्रीजा और मौसमी को रजत पदक हासिल हुआ। पुरुष युगल के फाइनल में भी दोनों भारतीय जोड़ियां आमने सामने थीं। भारत के एंथनी अमलराज और मानव ठक्कर का सामना अचंत शरत कमल और जी साथियान की जोडी के साथ था। पहला गेम अचंत शरत कमल और जी साथियान की जोडी ने जीतने में कामयाबी पाई लेकिन इसके बाद एंथनी अमलराज और मानव ठक्कर ने ज़बरदस्त वापसी की और अगले तीन गेम लगातार जीतते हुए मैच को 8-11,11-6,13-11,12-10 से अपने नाम कर स्वर्ण पर कब्ज़ा जमाया। महिला एकल का स्वर्ण भी भारत ने अपने नाम किया। फाइनल में एक बार फिर दोनों भारतीय खिलाडी थीं। मधुरिका पाटकर का सामना अहिका मुखर्जी के साथ था। इस मुकाबले को अहिका मुखर्जी ने 11-6, 11-4, 11-9, 19-17 से अपने नाम कर स्वर्ण पर कब्ज़ा जमाया। मधुरिका को रजत पदक से संतोष करना पडा। पुरुष एकल में भी दोनों फाइनलिस्ट खिलाडी भारत के ही थे। जी साथियान का सामना हरमीत देसाई के साथ था।ये मुकाबला बेहद रोमांचक रहा और पहले दो गेम हारने के बाद वापसी करते हुए हरमीत देसाई अगले तीन गेम जीतने में कामयाब रहे। अगले गेम को साथियान ने जीतकर मुकाबले को 3-3 गेम पर बराबर ला दिया। लेकिन आखिरी गेम को एक बार फिर हरमीत ने जीत स्वर्ण पदक अपने नाम करने में सफलता पाई। 