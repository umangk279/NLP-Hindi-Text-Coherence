गृह मंत्रालय ने बृहस्पतिवार को यह घोषणा की कि अगले साल 26 जनवरी से दमन और दीव तथा दादरा नागर हवेली संयुक्त रूप से एक केंद्र शासित प्रदेश होंगे। दादरा नागर हवेली, तथा दमन और दीव विधेयक 2019 को हाल ही में समाप्त हुए संसद के शीतकालीन सत्र में लोकसभा और राज्यसभा दोनों द्वारा पारित किया गया था।  अगले साल 26 जनवरी से दमन और दीव तथा दादरा नागर हवेली संयुक्त रूप से एक केंद्र शासित प्रदेश होंगे। केंद्रीय गृह मंत्रालय ने इसके लिए गुरूवार को अधिसूचना जारी की है। दादरा नागर हवेली तथा दमन और दीव - केंद्र शासित प्रदेशों का विलय विधेयक 2019 संसद के शीतकालीन सत्र में लोकसभा और राज्यसभा दोनों द्वारा पारित किया गया था। विलय किए गए केंद्र शासित प्रदेश का नाम दादर नागर हवेली और दमन व दीव रखा जाएगा। गौरतलब है कि पांच अगस्त को केंद्र सरकार ने अनुच्छेद 370 के तहत जम्मू और कश्मीर को दिए गए विशेष दर्जे के अधिकांश प्रावधानों को समाप्त करने और राज्य को दो केंद्र शासित प्रदेशों में विभाजित करने की घोषणा की थी। वर्तमान में देश में जम्मू और कश्मीर और लद्दाख के केंद्र शासित प्रदेश बनने के बाद नौ केंद्र शासित प्रदेश हैं। दमन और दीव तथा दादरा और नागर हवेली के विलय के बाद इनकी संख्या घटकर आठ हो जाएगी।     