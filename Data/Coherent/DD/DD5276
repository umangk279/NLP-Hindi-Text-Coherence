महाराष्ट्र के नासिक से भाजपा का चुनावी शंखनाद, महाजनादेश यात्रा समारोह में प्रधानमंत्री नरेंद्र मोदी ने कहा- राज्य के विकास में रफ्तार की कमी के लिए पिछली अस्थायी सरकारें जिम्मेदार।   प्रधानमंत्री नरेंद्र मोदी ने महाराष्ट्र के मुख्यमंत्री देवेंद्र फडणवीस की राज्य में करीब एक महीने से चली आ रही 'महाजनादेश' यात्रा को अपनी दमदार मौजूदगी के साथ संपन्न कराया। गौरतलब है कि इस दौरान राज्य के मुख्यमंत्री ने 36 में से 32 जिलों का दौरा किया और 4000 किलोमीटर का सफर तय किया। केंद्रीय मंत्री और भाजपा के वरिष्ठ नेता राजनाथ सिंह ने अमरावती से यात्रा को झंडी दिखाकर रवाना किया था। केंद्रीय मंत्री और भाजपा अध्यक्ष अमित शाह सहित कई वरिष्ठ नेताओं ने यात्रा में हिस्सा लिया। मंच पर पीएम मोदी ने छत्रपति शिवाजी को पुष्पांजली भेंट की। उनके वंशज उद्दयन छत्रपति ने पीएम मोदी का सम्मान किया। प्रधानमंत्री नरेंद्र मोदी ने राज्य में पूर्व में व्याप्त राजनीतिक अस्थिरता का हवाला देते हुए देवेंद्र फडणवीस के नेतृत्व में स्थिरता और विकास की सराहना की। पीएम मोदी ने देवेंद्र फडणवीस को नए महाराष्ट्र के निर्माण का पथ-प्रदर्शक बताया। गौरतलब है कि राज्य में एनसीपी और कांग्रेस ने बराबर-बराबर 125 विधानसभा सीटों पर चुनाव लड़ने की घोषणा की है। अभी हाल में दोनों पार्टियों के बीच कई विवाद सामने आए हैं। यहां तक कि कांग्रेस और एनसीपी के करीब दर्जन भर विधायक और सांसद सत्तारूढ़ भाजपा और शिवसेना में शामिल हुए हैं। पीएम मोदी ने राजनीतिक हमला करते हुए एनसीपी के वरिष्ठ नेता शरद पवार पर हमला बोला। उन्होंने अनुच्छेद 370 को खत्म करने के फैसले पर उनके रूख की निंदा की।   मुख्यमंत्री देवेंद्र फडणवीस ने महाजनादेश यात्रा की सफलता के लिए प्रधानमंत्री नरेंद्र मोदी को श्रेय दिया। उन्होंने कहा कि यह पीएम मोदी की लोकप्रियता की वजह से संभव हो पाया है। देवेंद्र फडणवीस ने राज्य में आई बाढ़ से निपटने में मिले व्यापक समर्थन का जिक्र किया और कहा कि यह इस बात का संकेत हैं कि लोग चुनौतियों से मुकाबला करने में सक्षम हैं। नासिक के लोगों में पीएम मोदी की एक झलक पाने की बेताबी देखी गई। उन्होंने उनके भाषण की सराहना की। 