नागरिकता संशोधन क़ानून को लेकर भले ही पक्ष और विपक्ष में आंदोलनों और रैलियों का सिलसिला जा हो, लेकिन इस बीच बीजेपी ने साफ कर दिया है कि वो इस मुद्दे पर एक इंच भी पीछे नहीं जाने वाली है। अमित शाह ने इस मामले में आज एक बार फिर विपक्ष पर जोरदार हमला बोला और कहा कि कांग्रेस को वोटबैंक की राजनीति की आदत पड़ गई है, उसने इस कानून पर दुष्प्रचार किया है।  संशोधित नागरिकता कानून के समर्थन में बीजेपी का जन जागरण अभियान जारी है। इसके तहत पार्टी के तमाम नेता न केवल नए कानून के समर्थन में रैलियां कर रहे हैं बल्कि प्रेस कांफ्रेस करके लोगों को कानून के बारे में जागरुक कर रहे हैं। केंद्रीय गृहमंत्री और पार्टी के अध्यक्ष अमित शाह ने कानून के समर्थन में जोधपुर में एक बड़ी रैली की। अमित शाह ने रैली में देश के लोगों को भरोसा दिया कि इससे किसी की नागरिकता को खतरा नहीं है। उन्होंने कहा कि नया कानून नागरिकता देने के लिए है न कि नागरिकता लेने के लिए। उन्होंने साफ कहा कि सीएए पर बीजेपी एक भी इंच वापस नहीं जाने वाली है।   अमित शाह ने इस मामले में विपक्ष पर जोरदार हमला बोला और कहा कि कांग्रेस को वोटबैंक की राजनीति की आदत पड़ गई है, उसने इस कानून पर दुष्प्रचार किया है।   रैली में पहुंचे विस्थापितों ने कानून बनाने के लिए केंद्र सरकार का धन्यवाद दिया। बीजेपी के कार्यकारी अध्यक्ष जेपी नड्डा ने शुक्रवार को पणजी में संशोधित नागरिकता कानून के समर्थन में रैली की और लोगों को बताया कि कैसे ये कानून शरणार्थियों के मानवाधिकारों की रक्षा करेगा। नड्डा ने इस मामले में कांग्रेस समेत तमाम विपक्षी दलों पर हमला बोला। वहीं केंद्रीय मंत्री पीयूष गोयल ने नागरिकता कानून के सर्मथन में मुंबई में आयोजित एक कार्यक्रम में कहा कि विपक्ष नागरिकता कानून को लेकर गलतफहमियों के आधार पर जनता में भ्रम फैला रहा है। लेकिन बीजेपी इस भ्रम को दूर करने के लिए देश भर में जनता से संपर्क करेंगी। बीजेपी के वरिष्ठ नेता राम माधव ने हैदराबाद की उस्मानिया विश्वविद्यालय में 'संशोधित नागरिकता कानून पर चर्चा' के दौरान कहा कि सीएए  देश के किसी नागरिक के खिलाफ नहीं है और कानून का विरोध कर रहे विपक्षी दलों को इस विषय की पर्याप्त जानकारी नहीं है। बीजेपी के साथ ही तमाम और संगठन भी संशोधित नागरिकता कानून के समर्थन में रैलियां कर रहे हैं। बिलासपुर के जागरूक नागरिक और सामाजिक संगठनों ने बड़ी संख्या में एकत्रित होकर रैली निकाली। लोगों के हाथों में  सीएए के समर्थन की तख्तियां थी। 