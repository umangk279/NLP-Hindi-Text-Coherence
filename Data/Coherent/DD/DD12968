केंद्र सरकार ने बाढ़ की विभीषिका झेल रहे केरल को हर संभव मदद मुहैया कराने का आश्वासन दिया है. प्रधानमंत्री नरेंद्र मोदी ने केरल का दौरा कर बाढ़ग्रस्त क्षेत्रों का हवाई सर्वेक्षण किया. उन्होंने इस दौरान राज्य को 500 करोड़ रुपये की मदद देने का एलान किया है.  प्रधानमंत्री नरेंद्र मोदी ने केरल में बाढ़ की विभीषिका की समीक्षा करने के बाद राज्य को तत्काल 500 करोड़ रुपये की वित्तीय सहायता देने की घोषणा की है. यह गृहमंत्री द्वारा 12 अगस्त 2018 को घोषित 100 करोड़ रुपये की राशि के अतिरिक्त है. इसके साथ ही प्रधानमंत्री नरेंद्र मोदी ने सभी मृतकों के परिजन को दो-दो लाख रुपये की सहायता राशि और गंभीर रूप से घायल लोगों को 50-50 हजार रुपये प्रधानमंत्री राष्ट्रीय राहत कोष (पीएमएनआरएफ) से भी देने की घोषणा की है. राज्य में बाढ़ की स्थिति का जायजा लेने के लिए केरल पहुंचे प्रधानमंत्री नरेंद्र मोदी ने हवाई सर्वेक्षण कर नुकसान का जायजा लिया. हवाई सर्वेक्षण के दौरान प्रधानमंत्री के साथ राज्य के राज्यपाल, मुख्यमंत्री और केंद्रीय पर्यटन राज्य मंत्री केजे अल्फोंस भी थे. प्रधानमंत्री ने बाढ़ की वजह से हुई असामयिक मौतों और जीवन और संपत्ति को हुए नुकसान पर अपना दु:ख और शोक प्रकट किया. किसानों को मिलेगी राहत प्रधानमंत्री ने बीमा कंपनियों को विशेष शिविर आयोजित कर नुकसान का आकलन करने और सामाजिक सुरक्षा योजनाओं के तहत प्रभावित परिवारों और लाभार्थियों को निश्चित समय के अंदर मुआवजा देने के निर्देश दिए. उन्होंने फसल बीमा योजना के तहत किसानों के दावों के शीघ्र निस्तारण के आदेश देने के साथ ही एकीकृत बागवानी विकास अभियान के तहत किसानों को उन बागवानी फसलों को दोबारा बोने के लिये सहायता प्रदान करने को कहा है जिन्हें नुकसान पहुंचा है. राष्ट्रीय राजमार्गों की मरम्मत प्रधानमंत्री ने राष्ट्रीय राजमार्ग प्राधिकरण को प्राथमिकता के आधार पर बाढ़ से क्षतिग्रस्त हुए राष्ट्रीय राजमार्गों की मरम्मत का निर्देश दिया. केंद्रीय सार्वजनिक उपक्रमों जैसे एनटीपीसी और पीजीसीआईल को भी निर्देश दिए गए हैं कि बिजली की लाइनों की मरम्मत के लिए राज्य सरकार को सभी संभव सहायता प्रदान करने के लिए उपलब्ध रहें आवास होंगे उपलब्ध जिन ग्रामीणों के कच्चे मकान इस विनाशकारी बाढ़ में नष्ट हो गए हैं उन्हें प्राथमिकता के आधार पर प्रधानमंत्री आवास योजना-ग्रामीण के तहत आवास उपलब्ध कराए जाएंगे भले ही पीएमएवाई-जी की स्थाई प्रतीक्षा सूची में वे किसी भी स्थान पर रहे हों. कामगारों को मदद महात्मा गांधी राष्ट्रीय ग्रामीण रोजगार गारंटी योजना के तहत 2018-19 के श्रम बजट में 5.5 करोड़ मानव कार्य दिवसों को मंजूरी दी गई है. राज्य सरकार द्वारा इसमें वृद्धि के किसी भी निवेदन पर गौर किया जाएगा. केंद्र सरकार केरल में बाढ़ की स्थिति पर लगातार और करीब से नजर रखे है. राज्य सरकार को इस संकट से निपटने के लिए प्रत्येक सहायता उपलब्ध कराई जा रही है. प्रधानमंत्री बाढ़ से उत्पन्न परिस्थिति के संबंध में मुख्यमंत्री के निरंतर संपर्क में बने हुए हैं. 