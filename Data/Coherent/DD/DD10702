उत्तर प्रदेश के रायबरेली ज़िले में हरचंदपुर रेलवे स्टेशन के पास न्यू फरक्का एक्सप्रेस के 5 से 7 डिब्बे पटरी से उतर गए. इस दुर्घटना में 5 यात्रियों की मौत हो गई. हादसे की वजह से इस रूट पर एक दर्जन से भी ज्यादा रेलगाड़ियों को या तो कैंसिल किया गया या फिर परिवर्तित मार्गों के जरिए चलाया जा रहा है. हालांकि रेलवे का प्रयास जल्द से जल्द इस रूट को दोबारा सुचारु करने का है. वहीं इस रेल दुर्घटना के कारणों की जांच के लिए भारतीय रेलवे ने एक उच्च स्तरीय टीम नियुक्त की है, जिसकी अध्यक्षता रेल सुरक्षा आयुक्त करेंगे.  उत्तर प्रदेश के रायबरेली के पास बुधवार सुबह न्यू फरक्का एक्सप्रेस दुर्घटनाग्रस्त हो गई, जिसमें 5 यात्रियों की मौत हो गई, जबकि 19 अन्य यात्री घायल हो गए. ये ट्रेन पश्चिम बंगाल के मालदा से दिल्ली जा रही थी, जो रायबरेली के हरचंदपुर स्टेशन के पास बेपटरी हो गई. चश्मदीदों के अनुसार सुबह तकरीबन 6 बजे के आस-पास ये घटना हुई, जिसमें न्यू फरक्का एक्सप्रेस की 9 बोगियां पटरी से उतर गईं. दुर्घटना के समय ट्रेन की गति कम होने के कारण इंजन और बोगियां एक दूसरे से अलग हो गईं. दुर्घटना की खबर मिलते ही रेलवे और उत्तर प्रदेश प्रशासन की ओर से राहत और बचाव दल तुरंत मौके पर रवाना हो गया. ट्रेन के अंदर फसे यात्रियों को तुरंत बाहर निकला गया और घायलों को हरचंदपुर और रायबरेली के जिला अस्पताल पहुंचाया गया, जहां उनका इलाज किया जा रहा है. एनडीआर, डॉक्टर्स की टीम भी अविलम्ब घटनास्थल पर पहुंचकर यात्रियों के बचाव, राहत और इलाज में में जुट गई. अन्य सभी यात्रियों को सुरक्षित निकलकर बसों द्वारा उनके गंतव्य तक पहुंचाया गया. साथ ही लखनऊ और उससे आगे जाने वाले यात्रियों के लिए रेलवे प्रसाशन ने एक विशेष रेलगाड़ी की व्यवस्था कर यात्रियों को उनके गंतव्य के लिए रवाना किया. हादसे की वजह से इस रूट पर एक दर्जन से भी ज्यादा रेलगाड़ियों को या तो कैंसिल किया गया या फिर परिवर्तित मार्गों के जरिए चलाया जा रहा है. हालांकि रेलवे का प्रयास जल्द से जल्द इस रूट को दोबारा सुचारु करने का है. प्रधानमंत्री नरेंद्र मोदी ने ट्वीट कर रायबरेली रेल हादसे गहरा दु:ख जताते हुए कहा कि ''रायबरेली रेल हादसे में कई लोगों की मौत से दुखी हूं. शोकग्रस्त परिवार के प्रति संवेदना और घायलों के जल्दी स्वस्थ होने की कामना करता हूं. उत्तर प्रदेश सरकार, रेलवे और एनडीआरएफ दर्घटनास्थल पर हर संभव सहायता सुनिश्चित करा रहे हैं.'' रेल मंत्री पीयूष गोयल ने भी इस रेल दुर्घटना पर दुःख जताते हुए मृतक के परिजनों को 5 लाख, गंभीर रूप से घायलों को 1 लाख और मामूली तौर पर घायलों को 50 हज़ार रुपये मुवावजे की घोषणा की. उत्तर प्रदेश के मुख्यमंत्री योगी आदित्यनाथ ने भी हादसे में मारे गए यात्रियों के परिजनों को 2 लाख और घायलों को 50 हज़ार रुपये देने का एलान किया. वहीं इस रेल दुर्घटना के कारणों की जांच के लिए भारतीय रेलवे ने एक उच्च स्तरीय टीम नियुक्त किया है, जिसकी अध्यक्षता रेल सुरक्षा आयुक्त करेंगे. जांच में इस बात का भी पता लगाया जाएगा कि कहीं इस घटना के पीछे असामाजिक तत्वों का तो हाथ नहीं है या फिर ये लापरवाही का नतीजा है. 