ढींगरा कमीशन रिपोर्ट ने खोले सिख दंगों को लेकर कई राज़. केंद्रीय मंत्री प्रकाश जावडेकर ने तत्कालीन कांग्रेस सरकार पर लगाए गंभीर आरोप, कहा रिपोर्ट ने दंगों से निपटने में कांग्रेस सरकार की लापारवाहियां को किया उजागर, सिख नरसंहार की नहीं हुई सही से जांच.  वर्ष 1984 के सिख विरोधी दंगों के मामलों की जांच करने वाले विशेष जांच दल की रिपोर्ट में पुलिस, प्रशासन और यहां तक न्यायपालिका की भूमिका की पर भी उंगली उठाते हुये कहा गया है कि अपराधियों को सजा देने की कोई मंशा नहीं थी और न्यायाधीशों ने 'सामान्य तरीके से' आरोपियों को बरी किया।1984 के सिख दंगों पर जस्टिस ढींगरा कमीशन की रिपोर्ट का हवाला देते हुए भाजपा नेता प्रकाश जावडेकर ने कांग्रेस पर गंभीर आरोप लगाए हैं। उन्होंने कहा कि एसआईटी ने हक़ीक़त को सामने रख दिया है। साल 1984 में सिखों के ख़िलाफ़ जो भी हुआ वह सिर्फ एक दंगा नहीं बल्कि एक भीषण नरसंहार था। उसके बाद सरकारों की उदासीनता और तत्कालीन प्रधानमंत्री राजीव गांधी के अलावा कई अन्य कांग्रेस नेताओं और हाल में सैम पित्रोदा का हिंसा को ‘‘उचित’’ ठहराना दुःखद रहा।  भाजपा नेता ने कांग्रेस पर कटाक्ष किया और कहा कि कांग्रेस का हाथ ‘‘हत्यारों’’ के साथ है।  इसके अलावा उन्होंने तत्कालीन कांग्रेस सरकार पर दंगा आरोपियों पर कार्रवाई नहीं करने के भी आरोप लगाए। जस्टिस ढींगरा ने भी अपनी रिपोर्ट में कहा कि सुल्तानपुरी में जो 500 अलग अलग घटनाएं हुई और दिल्ली में 3 दिन के अंदर 3000 सिखों को ज़िदा जला दिया गया। इन सभी मामलों में सिर्फ एक ही एफआईआर लिखी गई जबकि हर गुनाह की अलग-अलग एफआईआर होती है। साथ ही जांच का ज़िम्मा एक ऑफिसर को सौंपा गया जिसकी वज़ह से काफी देरी हुई और आरोपी बरी हो गए।  गौरतलब है कि 84 सिख विरोधी दंगे के 186 मामलों पर सुप्रीम कोर्ट ने दिल्ली उच्च न्यायालय के पूर्व न्यायाधीश एस एन ढींगरा की अध्यक्षता में एक विशेष जांच दल का गठन किया था। जांच दल ने अपनी रिपोर्ट में उस वक्त की पुलिस की कार्यप्रणाली पर सवाल उठाए हैं। प्रधान न्यायाधीश एस ए बोबडे, न्यायमूर्ति बी आर गवई और न्यायमूर्ति सूर्य कांत की पीठ को याचिकाकर्ता की ओर से वरिष्ठ अधिवक्ता आर एस सूरी ने सूचित किया कि विशेष जांच दल की रिपोर्ट में पुलिस अधिकारियों की भूमिका की निन्दा की है। उन्होंने कहा कि वह 1984 के सिख विरोधी दंगों में कथित रूप में संलिप्त पुलिस अधिकारियों के खिलाफ कार्रवाई के लिये एक आवेदन दायर करेंगे। वहीं सॉलिसिटर जनरल तुषार मेहता ने सुप्रीम कोर्ट को बताया कि केंद्र ने रिपोर्ट स्वीकार कर ली गई है और क़ानून के मुताबिक़ कार्रवाई की जाएगी। 