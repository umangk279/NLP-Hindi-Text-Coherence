किसानों की आय 2022 तक दोगुना करने के लिए बनी राज्यपालों की समिति ने राष्ट्रपति को अपनी रिपोर्ट दे दी है.  समिति ने 21 सिफारिशों वाली इस रिपोर्ट में जलवायु परिवर्तन की चुनौती को देखते हुए विशेष कृषि जोन बनाकर वहां की जलवायु के अनुसार खेती को बढ़ावा देने पर जोर दिया है. केंद्रीय योजनाओं में केंद्रीय सहायता का अनुपात बढ़ाने की सिफारिश की गई है. राम नाईक की अध्यक्षता वाली इस समिति में आंध्र प्रदेश और तेलंगाना के राज्यपाल ईएसएल नरसिम्हन, कर्नाटक के राज्यपाल वजु भाईवाला, हिमाचल के राज्यपाल आचार्य देवव्रत, मध्य प्रदेश की राज्यपाल आनंदीबेन पटेल शामिल हैं. 22 प्रदेशों के राज्यपालों और उपराज्यपालों से सुझाव लेकर 48 पेज की रिपोर्ट तैयार की गई है. रिपोर्ट में कहा गया है कि क्षेत्रीय संसाधनों और जलवायु के अनुसार फसल चक्र विकसित किया जाए. 