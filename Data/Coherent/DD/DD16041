उत्तर प्रदेश के नगर निकाय चुनाव की मतगणना आज। मुख्यमंत्री पद की कुर्सी संभालने के बाद योगी आदित्यनाथ के कार्यकाल का यह पहला अहम चुनाव।   उत्तर प्रदेश के नगर निकाय चुनाव के नतीजे आज घोषित होंगे। मतगणना का काम सुबह आठ बजे से शुरू होगा, जिसके लिए निर्वाचन आयोग ने चाक चौबंद व्यवस्था की है। राज्य में 16 नगर निगमों, 198 नगरपालिकाओं और 438 शहरी क्षेत्रों में 12,647 पदों के लिए 79,113 उम्मीदवारों के भाग्य का फैसला होगा। नगर निगमों के लिये मतदान ईवीएम से हुआ था जबकि नगर पालिका क्षेत्रों के लिये पारंपरिक मतपत्रों का उपयोग किया गया था।  मुख्यमंत्री पद की कुर्सी संभालने के बाद योगी आदित्यनाथ के कार्यकाल का यह पहला बड़ा चुनाव है। 2012 में हुए चुनाव की तुलना में इस बार 74 जिलों में छह प्रतिशत मतदान अधिक हुआ था। कुल 3.32 करोड़ मतदाताओं ने चुनाव प्रक्रिया में अपने मताधिकार का इस्तेमाल किया था।  निगरानी के लिये मतगणना स्थल पर सी.सी.टी.वी. कैमरे तथा वेबकास्टिंग की व्यवस्था की गई है।  