देश में राफेल सौदे को लेकर मचे राजनीतिक घमासान के बीच डसॉल्ट एविएशन के सीईओ का इस पर बयान आया है. उन्होंने साफ कहा है कि इस डील में पार्टनर का चुनाव हमने खुद किया था. साथ ही डील में जो लड़ाकू विमान बेचे जा रहे हैं उनके दाम 2014 में हुए सौदे से 9 प्रतिशत कम हैं.  राफेल लड़ाकू विमान सौदे के मामले में देश में जारी सियासत के बीच विपक्ष के आरोपों की एक बार फिर हवा निकलती दिख रही है. विपक्ष के आरोपों की धार कुंद की है फ्रांस की विमान बनाने वाली कंपनी दसॉ एविएशन के सीईओ एरिक ट्रैपियर ने. एक समाचार एजेंसी को दिए साक्षात्कार में एरिक ने साफ कहा कि इस विमान सौदे में कुछ भी गलत नहीं हुआ और भ्रष्टाचार के तमाम दावे झूठे हैं. इस मुद्दे पर देश में जारी विवाद को एरिक ने घरेलू राजनैतिक लड़ाई करार देते हुए कहा कि वो जो कुछ कह रहे हैं वो सच है और राहुल गांधी के आरोपों में कोई दम नहीं है. एरिक ट्रैपियर ने कहा कि दसॉ ने ऑफसेट्स के लिए 30 कंपनियों के साथ करार कर लिया है. उन्होंने इन आरोपों को खारिज किया कि भारतीय पक्ष ने उन पर ऑफसेट वर्क रिलायंस को देने के लिए कहा था. ट्रैपियर ने साफ किया कि उनकी कंपनी ने 'ऑफसेट साझेदार' के तौर पर खुद से रिलायंस का चुनाव किया. एरिक ने कहा कि एनडीए सरकार ने विमान को लेकर जिस कीमत पर सौदा किया है वो पहले किए गए सौदे से 9% कम है. उन्होंने कहा, ‘36 विमानों की कीमत बिल्कुल उतनी ही है, जितनी 18 तैयार विमानों की तय की गई थी. 36 दरअसल 18 का दोगुना होता है, सो, जहां तक मेरी बात है, कीमत भी दोगुनी होनी चाहिए थी. लेकिन चूंकि यह सरकार से सरकार के बीच की बातचीत थी, इसलिए कीमतें उन्होंने तय की और मुझे भी कीमत को नौ फीसदी कम करना पड़ा.’ कांग्रेस के आरोपों पर दु:ख जताते हुए एरिक ने कहा कि कंपनी का कांग्रेस के साथ काम करने का लंबा अनुभव है. एरिक ने कहा कि दसॉ किसी पार्टी के लिए काम नहीं कर रही है बल्कि वो भारत सरकार तथा भारतीय वायु सेना को स्ट्रैटेजिक उत्पाद सप्लाई करते हैं और यही सबसे अहम है. उन्होंने कहा कि अगले साल सितंबर तक भारत को पहला राफेल विमान मिल जाएगा. एरिक के बयान के बाद बीजेपी ने कांग्रेस पर हमला बोल दिया है. केंद्रीय मंत्री पीयूष गोयल ने ट्वीट किया, ‘बहुत हुआ झूठ. दसॉ एविएशन के मुख्य कार्यकारी अधिकारी ट्रैपियर ने कांग्रेस अध्यक्ष राहुल गांधी पर पलटलार किया और खुद पर लगाए गए उनके निराधार आरोपों को खारिज कर दिया. साथ ही ये भी दोहरा दिया कि रिलायंस के साथ संयुक्त उपक्रम का फैसला कंपनी का ही था.’ केंद्रीय मंत्री राज्यवर्धन राठौड़ ने भी एरिक के बयान पर ट्वीट किया, ‘दसॉ एविएशन के मुख्य कार्यकारी अधिकारी ट्रैपियर ने साक्षात्कार में राहुल गांधी के राफेल पर दिए झूठे बयान को खारिज़ कर दिया.’ हालांकि कांग्रेस अब भी आरोपों पर कायम है. आरोप-प्रत्यारोप के बीच एक बात फिर से साफ हो गई है कि ये सौदा देश हित में था और ये पिछले सौदे के मुकाबले सस्ता भी है. इस बीच पूर्व एयर मार्शल एनवी त्यागी ने राफेल को अहम विमान बताते हुए कहा है कि इससे भारत की क्षमता बढ़ेगी, साथ ही उन्होंने ये भी कहा कि ये पहले के सौदे से सस्ता है. 