विश्‍व भर में आज प्रेस स्‍वतंत्रता दिवस मनाया जा रहा है। कोविड-19 महामारी के कारण इस वर्ष विश्‍व स्‍वतंत्रता दिवस का विषय है- भय या पक्षपात मुक्‍त पत्रकारिता।  संयुक्‍त राष्‍ट्र महासचिव एंतोनियो गुतरेस ने कहा कि कोविड-19 महामारी के प्रकोप के कारण हानिकारक स्‍वास्‍थ्‍य सलाह से लेकर साजिश की कहानियों तक गलत जानकारी की दूसरी महामारी फैलने की आशंका भी बढ़ गई है। उन्‍होंने कहा कि इस स्थिति में प्रेस का महत्‍व बहुत बढ़ गया है, जो सत्‍यापित, वैज्ञानिक, तथ्‍यों पर आधारित समाचार और विश्‍लेषण उपलब्‍ध कराती है।  यूनेस्‍को की सिफारिश के बाद संयुक्‍त राष्‍ट्र महासभा ने दिसंबर 1993 में विश्‍व प्रेस स्‍वतंत्रता दिवस मनाने की घोषणा की थी। तब से प्रत्‍येक वर्ष तीन मई को विंडहॉक घोषणा की वर्षगांठ पर यह दिवस मनाया जाता है। यह दिवस ईमानदारी के साथ वा‍स्‍तविक समाचार के प्रचार-प्रसार के लिए जीवन का बलिदान देने वाले पत्रकारों को श्रद्धांजलि अर्पित करने के लिए मनाया जाता है। विश्‍व प्रेस स्‍वतंत्रता दिवस के अवसर पर सूचना और प्रसारण मंत्री प्रकाश जावड़ेकर ने कहा है कि भारत में मीडिया को पूर्ण स्‍वतंत्रता प्राप्‍त है। उन्होने कहा कि मीडिया के पास लोगों को सूचित और शिक्षित करने की ताकत है। उन्‍होंने बताया कि जो लोग भारत में प्रेस की स्‍वतंत्रता के बारे में गलत छवि बनाने की कोशिश कर रहे हैं, उनका खेल जल्‍दी ही लोगों के सामने आ जाएगा। 