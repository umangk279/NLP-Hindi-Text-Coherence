जम्मू-कश्मीर के कठुआ में हथियार और गोला-बारूद से भरा ट्रक बरामद, जैश ए मोहम्मद के तीन आतंकवादी गिरफ्तार, देश के प्रमुख मुस्लिम संगठन जमीयत उलेमा-ए-हिंद की बैठक में अहम प्रस्ताव पारित, कश्मीर भारत का अभिन्न अंग और सभी कश्मीरी हमवतन.  जम्मू-कश्मीर की कश्मीर घाटी में जहां एक ओर हालात सामान्य हो रहे हैं वहीं सुरक्षा बल, सुरक्षा की दृश्टि से पूरी मुस्तैदी बरत रहे हैं, जम्मू-कश्मीर के कठुआ के लखनपुर बॉर्डर पर चेकिंग के दौरान पुलिस ने हथियार और गोला-बारूद ले जा रहे एक ट्रक को बरामद किया है। इस सिलसिले में पुलिस ने हथियारों के साथ तीन संदिग्ध आतंकवादियों को  गिरफ्तार किया है। पुलिस ने इनके पास से 5 एके-47 रायफल बरामद की है। जिस ट्रक में हथियार मिले है उस पर श्रीनगर का नंबर लिखा है। आतंकवादियों से 4.5 लाख रुपये भी बरामद हुए है। ट्रक में किरयाने के सामान की आड़ में हथियारों को जम्मू कश्मीर पहुंचाया जा रहा था। ये ट्रक पंजाब के अमृतसर से श्रीनगर के लिए चला था। पंजाब और जम्मू कश्मीर पुलिस संदिग्धों से पूछताछ कर रही है।  इस सबके बीच सेना प्रमुख जनरल बिपिन रावत ने कहा कि जम्मू-कश्मीर से अनुच्छेद 370 के कुछ प्रावधानों को राज्य की जनता के हितों को ध्यान में रख कर समाप्त किया गया है। उन्होंने कहा कि सेना देश की सीमा की रक्षा के लिए पूरी तरह  तैयार और सक्षम है।  जम्मू और कश्मीर के करीब डेढ़ दर्जन सरपंचों ने दिल्ली में प्रधानमंत्री कार्यालय में मंत्री जीतेन्द्र सिंह से मुलाकात की, जीतेन्द्र सिंह ने सरपंचों को भरोसा दिलाया कि 370 हटने के बाद पंचायतों को राज्य में और ज्यादा स्वायत्तता मिलेगी। वहीं घाटी के ज्यादातर इलाकों से आवाजाही और लोगों के इकट्ठा होने पर लगी पाबंदियों को हटा लिया गया है। हालांकि अधिकारियों के मुताबिक कानून-व्यवस्था को कायम रखने के लिए सुरक्षा बल अभी भी वहां पर तैनात हैं. विदेश मंत्रालय की ओर से ये भी कहा गया है कि पाकिस्तान कश्मीर में मानव अधिकारों को लेकर झूठा प्रोपेगेंडा फैला रहा है।  इस सबके बीच राज्यपाल ने कहा कि राज्य में अगर कोई सेब के व्यापारियों को डराता या धमकाता है तो उनके खिलाफ सख्त कार्रवाई होगी। 