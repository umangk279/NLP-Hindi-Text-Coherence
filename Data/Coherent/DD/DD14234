इज़राइली प्रधानमंत्री नेतान्याहू ने कहा, ईरान ने तोड़ा परमाणु समझौता। कहा, तेहरान के पास अभी भी है गैर कानूनी परमाणु कार्यक्रम, इज़राइल के पास है इसके सुबूत। अमेरिका ने भी इज़राइल का किया समर्थन।  इसराइल के प्रधानमंत्री बेन्यामिन नेतन्याहू ने कहा है कि ईरान ने परमाणु समझौता तोड़ दिया है। नेतन्याहू ने कहा कि  इसराइल को मिले हज़ारों दस्तावेज़ों से इस बात का पता चलता है कि ईरान ने पूरी दुनिया से झूठ कहा है कि उसने कभी परमाणु हथियार बनाने की कोशिशें नहीं कीं। इन दस्तावेज़ों को "गुप्त परमाणु फाइलें" बताते हुए नेतन्याहू ने  कहा कि इससे पता चलता है कि ईरान ने दुनिया की नज़रों से छिप कर परमाणु हथियार बनाने की कोशिश की थी। साल 2015 में ईरान ने ख़ुद पर लगाए गए प्रतिबंधों को हटाने के बदले ऊर्जा के लिए बने अपने परमाणु कार्यक्रम पर रोक लगाने की बात को स्वीकार किया था। इज़राइल के रूख का  समर्थन करते हुए अमरीकी राष्ट्रपति डॉनल्ड ट्रंप ने कहा है कि इस स्थिति को "स्वीकार नहीं किया जा सकता" और ईरान के साथ परमाणु समझौते पर 12 मई से पहले वो अपना फ़ैसला बताएंगे। इधर यूरोपीय देशों का कहना है वो ईरान के साथ परमाणु समझौते को बरकरार रखना चाहते हैं. 