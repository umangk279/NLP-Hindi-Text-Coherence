स्वीडन की रॉयल विज्ञान अकादमी ने इस साल के लिए भौतिकी के क्षेत्र में नोबेल पुरस्कारों की घोषणा कर दी है. इस साल भौतिकी का नोबेल पुरस्कार रोजर पेनरोस, राइनहार्ड गेनजेल और एंड्रेया गेज को दिया जाएगा. तीनों वैज्ञानिकों की खोज अंतरिक्ष में मौजूद ब्लैक होल से जुड़ी है.  यूके में पैदा हुए और ऑक्सफोर्ड यूनिवर्सिटी में पढ़ाने वाले रोजर पेनरोस ने पता लगाया है कि ब्लैक होल के निर्माण को सापेक्षता के सिद्धांत पर समझा जा सकता है. यह सिद्धांत अल्बर्ट आइंस्टाइन ने दिया था. दूसरी तरफ हमारी आकाशगंगा के केंद्र में मौजूद एक अदृश्य लेकिन बेहद शक्तिशाली ऑब्जेक्ट यानि ब्लैकहोल की खोज के लिए रिनहार्ड गेनजेल और एंड्रेया गेज को इस पुरस्कार से सम्मानित किया जाएगा. रिनहार्ड गेनजेल जर्मनी में पैदा हुए और माक्स प्लांक इंस्टीट्यूट के निदेशक हैं. एंड्रेया गेज अमेरिका से हैं और यूनिवर्सिटी ऑफ कैलिफोर्निया, लॉस एंजेल्स में प्रोफेसर हैं. अतिसूक्ष्म कणों से लेकर ब्रह्मांड के विशाल रहस्यों को सुलझाने के लिए भौतिकी का नोबेल पुरस्कार दिया जाता रहा है. पिछले साल कनाडा में जन्मे ब्रह्मांड विज्ञानी जेम्स पीबल्स और स्विस अंतरिक्ष विज्ञानी मीषेल मेयर और डिडियर क्वेलोज को यह पुरस्कार मिला. जेम्स पीबल्स को बिग बैंग के बाद शुरुआती समय पर काम करने के लिए यह पुरस्कार मिला, जबकि मेयर और क्वेलोज को सौरमंडल के बाहर ग्रहों की खोज करने के लिए सम्मानित किया गया. दुनिया का सबसे प्रतिष्ठित पुरस्कार स्वीडिश वैज्ञानिक अल्फ्रेड नोबेल के नाम पर दिया जाता है. इस बार पुरस्कार विजेता को करीब 11 लाख अमेरिकी डॉलर की रकम मिलेगी. महंगाई को देखते हुए हाल ही में पुरस्कार की राशि बढ़ाई गई है. 10 दिसंबर को अल्फ्रेड नोबेल की मृत्यु हुई थी और इसी दिन यह पुरस्कार दिए जाते हैं. कोरोना की महामारी के कारण इस साल विज्ञान, साहित्य और शांति पुरस्कारों के विजेताओं को उनके देश में ही पुरस्कार दिए जाएंगे. नोबेल शांति पुरस्कार के लिए नॉर्वे की राजधानी ओस्लो में होने वाला समारोह भी संक्षिप्त रहेगा. शांति पुरस्कार विजेता को पुरस्कार या तो ओस्लो में या फिर ऑनलाइन समारोह के जरिए दिया जाएगा. 