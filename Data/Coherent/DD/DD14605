रोजर फेडरर को पीछे छोड़कर राफेल नडाल ने फिर से बने दुनिया के नंबर एक टेनिस खिलाड़ी, मियामी ओपन के दूसरे दौर में बाहर होने के कारण फेडरर ने गवांई नंबर एक की रैंकिंग , नडाल और फेडरर के बीच 100 एटीपी अंको का फासला।  20 ग्रैंड स्लैम खिताबों के विजेता स्विटजरलैंड के रोजर फेडरर को मियामी ओपन के दूसरे राउंड में बाहर होने का खामियाजा अपनी नंबर एक रैंकिंग गंवाकर भुगतना पड़ा है। स्पेन के राफेल नडाल हाल में कोर्ट से बाहर रहने के बावजूद फिर से शीर्ष पर काबिज हो गए हैं। नडाल और फेडरर के बीच अंकों का ज्यादा फासला नहीं है। दोनों के बीच मात्र 100 अंकों का अंतर है और अगले किसी भी टूर्नामेंट में शीर्ष स्थान बदल सकता है।  नडाल के 8770 और फेडरर के 8670 अंक हैं। क्रोएशिया के मारिन सिलिच अपने तीसरे स्थान पर बने हुए हैं। मियामी ओपन में उपविजेता रहे जर्मनी के एलेक्सांद्र ज्वेरेव एक स्थान के सुधार के साथ चौथे नंबर पर पहुंच गए हैं जबकि खिताब जीतने वाले अमेरिका के जॉन इस्नर ने आठ स्थान की छलांग लगाई है और वह नौंवे नंबर पर पहुंच गए हैं जो उनकी सर्वश्रेष्ठ रैंकिंग है। 