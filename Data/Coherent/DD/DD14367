विदेश मंत्री सुषमा स्वराज ने कहा, भारत और चीन ने आतंकवाद से मुकाबला करने के लिए मिलकर काम करने का किया फैसला। भारत ने सतलुज और ब्रहमपुत्र नदी के आंकड़े साझा करने और नाथुला दर्रा के ज़रिए कैलाश मानसरोवर यात्रा को बहाल करने के चीन के फैसले पर जताई खुशी।   भारत की विदेश मंत्री सुषमा स्वराज चीन और मंगोलिया की छह दिवसीय यात्रा पर हैं. शंघाई सहयोग संगठन (एससीओ) शिखर सम्मेलन के दौरान विदेश मंत्री सुषमा स्वराज ने चीन के विदेश मंत्री वांग यी से मुलाकात की. साथ ही दोनों नेताओं ने शंघाई सहयोग संगठन शिखर सम्मेलन के इतर प्रतिनिधिमंडल स्तर की द्विपक्षीय वार्ता की. मुलाकात के दौरान दोनों पक्षों ने कई अहम मुद्दों पर विचार विमर्श किया. बैठक के बाद पेइचिंग में विदेश मंत्री सुषमा स्वराज ने साझा प्रेस वार्ता को संबोधित करते हुए कहा कि चीन ने सतलज और ब्रह्मपुत्र नदियों के आंकड़ों को 2018 में भारत के साथ साझा करने की पुष्टि की है. भारत इसका स्वागत करता है. विदेश मंत्री सुषमा स्वराज ने कहा कि नाथुला दर्रे से होने वाली कैलाश मानसरोवर यात्रा इस साल से फिर बहाल होगी. 27-28 अप्रैल को पीएम मोदी का चीन दौरा सुषमा स्वराज ने कहा कि प्रधानमंत्री नरेंद्र मोदी और चीन के राष्ट्रपति शी जिनपिंग के बीच वुहान में 27-28 अप्रैल को अनौपचारिक शिखर बैठक होगी. गौरतलब है कि पिछले साल डोकलाम में दोनों देशों के बीच लंबे वक्त तक चले सैन्य गतिरोध के बाद दोनों देशों के राष्ट्राध्यक्षों की यह बैठक काफी अहम मानी जा रही है. इस दौरे में पीएम मोदी चीन के राष्‍ट्रपति शी जिनपिंग के साथ शिखर बैठक करेंगे. चीन के विदेश मंत्री ने कहा कि दोनों नेताओं के बीच यह बैठक दीर्घकालिक संवाद का मार्ग प्रशस्‍त करने और द्विपक्षीय के साथ-साथ अंतरराष्‍ट्रीय मुद्दों पर अपने विचार साझा करने का एक महत्‍वपूर्ण अवसर होगा. साझा प्रेसवार्ता को संबोधित करते हुए चीन के विदेश मंत्री वांग यी ने शंघाई सहयोग संगठन (एससीओ) का सदस्य बनने पर भारत को बधाई दी है. उन्होंने कहा कि भारत की सदस्यता ने संगठन की संभावनाओं और उसके प्रभाव को व्यापक किया है. साथ ही हमें भारत-चीन सहयोग के लिए एक नया मंच भी मुहैया कराया है. गौरतलब है कि बैठक में भारत और चीन आतंकवाद, जलवायु परिवर्तन, सतत विकास, ग्लोबल हेल्थकेयर आदि के क्षेत्र में मिलकर काम करने को लेकर सहमत हुए हैं. 