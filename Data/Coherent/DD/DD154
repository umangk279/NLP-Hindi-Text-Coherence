25 मई से फिर शुरू हुई घरेलू हवाई सेवाओं से एक लाख से ज्‍यादा उड़ानों से एक करोड़ से अधिक यात्रियों ने हवाई यात्रा की है। राज्‍यमंत्री स्‍वतंत्र प्रभार, नागरकि उड्डयन मंत्री हरदीप सिंह पुरी ने कहा है कि घरेलू विमानन कोविड से पूर्व की स्थिति की ओर बढ़ रहा है। उन्‍होंने सभी हितधारकों को आत्‍मनिर्भर भारत के निर्माण में यह उपलब्‍धि हासिल करने पर बधाई दी है।  नागरिक उड्डयन मंत्री ने बताया कि कल प्रस्‍थान करने वाले यात्रियों की कुल संख्‍या एक लाख उन्‍नीस हजार रही, जबकि इस दौरान आने वाले यात्रियों की कुल संख्‍या एक लाख 21 हजार से ज्‍यादा थी। उन्‍होंने कहा कि कुल एक हजार तीन सौ 93 उड़ाने रवाना हुईं, जबकि एक हजार तीन सौ 94 उड़ाने पहुंची। इस तरह आने-जाने वाली उड़ानों की कुल संख्‍या दो हजार सात सौ 87 है। इसके अलावा देशभर के हवाई अड्डों में एक दिन में आने-जाने वाले यात्रियों की कुल संख्‍या दो लाख 40 हजार से ज्‍यादा रही।  कोविड महामारी के कारण इस 25 मार्च से वाणिज्यिक एयरलाइनों की घरेलू उड़ानों का संचालन स्‍थगित कर दिया गया था। 