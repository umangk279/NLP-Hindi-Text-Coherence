अमेरिका के विदेश मंत्री माइक पोम्पियो ने कहा है कि दक्षिण चीन सागर पर चीन का एकाधिकार नहीं है। उन्‍होंने कहा कि इस मामले में अमेरिका की नीति बिलकुल स्‍पष्‍ट है।   अमेरिका का मानना है कि चीन सागर विवाद का समाधान अंतरराष्‍ट्रीय कानून के अनुसार होना चाहिए। विदेश मंत्री पोम्पियो ने कहा कि यदि चीन अंतरराष्‍ट्रीय कानून का उल्‍लंघन करता है और ऐसी स्थिति में विश्‍व के राष्‍ट्र कुछ कर नहीं पाए तो चीन की कम्‍युनिस्‍ट पार्टी और अधिक क्षेत्र पर कब्‍जा कर लेगी। कुछ दिन पहले ऑस्‍ट्रेलिया ने भी अमेरिका का समर्थन करते हुए कहा था कि दक्षिण चीन सागर पर चीन का दावा गैर कानूनी है। ऑस्‍ट्रेलिया के स्‍थायी मिशन ने संयुक्‍त राष्‍ट्र को लिखे पत्र में विवादित द्वीपों पर चीन की कम्‍युनिस्‍ट पार्टी का दावा खारिज कर दिया था। ऑस्‍ट्रेलिया सरकार ने कहा था कि चीन का दावा समुद्री कानून पर 1982 की संयुक्‍त राष्‍ट्र संधि के खिलाफ है। चीन, दक्षिण चीन सागर के लगभग 90 प्रतिशत हिस्‍से को अपना क्षेत्र बताता है। विश्‍व व्‍यापार की दृष्टि से दक्षिण चीन सागर अत्‍यंत महत्‍वपूर्ण है। इससे पहले अमेरिका ने दक्षिण चीन सागर के अधिकांश संसाधनों पर चीन के दावे को इस क्षेत्र पर गैर कानूनी कब्‍जा करने की चालबाजी बताया था। 13 जुलाई के वक्‍तव्‍य में पोम्पियो ने कहा था कि अमेरिका इस संबंध में 2016 के मध्‍यस्‍थता अधिकरण के फैसले के साथ है। 2016 में मध्‍यस्‍थता अधिकरण ने फैसला दिया था कि दक्षिण चीन सागर के संसाधनों पर चीन का दावा समुद्री कानून से संबंधित संयुक्‍त राष्‍ट्र संधि के खिलाफ है।  