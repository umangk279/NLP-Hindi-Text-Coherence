प्रधानमंत्री नरेन्‍द्र मोदी ने कोविड-19 महामारी से निपटने के लिए विभिन्‍न सरकारी एजेंसियों के प्रयासों और उनके द्वारा उठाए गए कदमों की सराहना की है. अपने ट्वीट संदेशों में उन्होंने जरूरत के समय देश के लिए 24 घंटे काम करने वालों को देश का गौरव कहा.  प्रधानमंत्री ने कहा कि सरकार गतिशील लघु और मध्यम उद्यमों की मदद के लिए प्रतिबद्ध है और इससे जुड़े उद्यमियों को हरसंभव सहायता सुनिश्चित कर रही है, जिन्हें इसकी आवश्यकता है. प्रधानमंत्री ने कहा कि भारतीय रेलवे पर उन्‍हें गर्व है, क्‍योंकि संकट के इस काल में रेलवे लगातार लोगों की सहायता कर रहा है. प्रधानमंत्री ने कहा कि विश्‍व इस समय एकजुट होकर कोविड-19 से लड़ रहा है और मानवता इस महामारी से जरूर विजय प्राप्‍त करेगी. 