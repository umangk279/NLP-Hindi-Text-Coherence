प्रधानमंत्री नरेंद्र मोदी ने अमेरिका के 244वें स्वतंत्रता दिवस पर राष्ट्रपति डोनाल्ड ट्रंप और अमेरिका के लोगों को बधाई दी। पीएम मोदी के बधाई संदेश का जवाब देते हुए अमेरिकी राष्ट्रपति ट्रंप ने उन्हें शुक्रिया कहा। राष्ट्रपति ट्रंप ने ट्वीट करते हुए कहा कि " शुक्रिया मेरे दोस्त, अमेरिका भारत को बहुत प्यार करता है।''      प्रधानमंत्री नरेंद्र मोदी ने अमेरिका के 244वें स्वतंत्रता दिवस पर ट्वीट करते हुए कहा था कि “मैं अमेरिकी राष्ट्रपति डोनाल्ड ट्रंप और अमेरिका के लोगों को 244वें स्वतंत्रता दिवस पर बधाई देता हूं।” दुनिया के सबसे बड़े लोकतंत्र के रूप में “हम स्वतंत्रता और मानव उद्यम को महत्व देते हैं और इन्हीं मूल्यों को लेकर यह दिन मनाया जाता है।” प्रधानमंत्री नरेंद्र मोदी की शुभकामनाओं का जवाब देते हुए राष्ट्रपति ट्रंप ने ट्वीट किया, 'धन्यवाद मेरे दोस्त। अमेरिका भारत से प्यार करता है।' अमेरिकी राष्ट्रपति ने साउथ डकोटा में स्वाधीनता दिवस समारोह में हिस्सा लिया। बता दें कि अमेरिका में हर साल 4 जुलाई को अपना स्वतंत्रता दिवस मनाया जाता है। 4 जुलाई 1776 को संयुक्त राज्य अमेरिका की स्वतंत्रता की घोषणा हुई थी।  इसी उपलक्ष्य में इस दिन बहुत से शहरों में परेड और आतिशबाजी आदि का भी आयोजन किया जाता है। कोरोना संक्रमण के चलते इस साल अमेरिका में आज के दिन यानी स्वतंत्रता दिवस को थोड़ा कम भीड़-भाड़ के साथ मनाया जाएगा। अमेरिका ने जुलाई के इस पूरे सप्ताह में कई परेडों और आतिशबाजी के कार्यक्रमों को रद कर दिया गया है और इसके साथ ही समुद्र तट और बार भी बंद कर दिए गए हैं ताकि लोग घरों से बाहर ना निकल सकें। बढ़ते कोरोना संक्रमण स्वतंत्रता दिवस को लेकर अधिकारियों ने चेतावनी दी है कि यह दिन अमेरिकियों के आत्म-नियंत्रण का एक महत्वपूर्ण परीक्षण होगा जो बढ़ते कोरोन संक्रमण के प्रकोप को नियंत्रित करने में सहयोगी बन सकता है। 