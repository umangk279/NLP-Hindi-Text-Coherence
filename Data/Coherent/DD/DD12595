देश भर में आज ईद-उल-अजहा या बक़राईद मनाई जा रही है। इस मौके पर आज जगह जगह ईद की विशेष नमाज़ अदा की जा रही है। ये दिन पैग़म्बर हज़रत इब्राहीम और उनके बेटे हज़रत इस्माईल के क़ुरबानी के जज़्बे की याद में मनाया जाता है।  समाज में एक दूसरे के लिए त्याग या क़ुरबानी का जज़्बा पैदा करने वाला त्योहार ईद-उल-अजहा पैग़म्बर हज़रत इब्राहीम और उनके बेटे हज़रत इस्माईल के क़ुरबानी के जज़्बे की यादगार है। यह त्योहार हिजरी कैलेंडर के ग्यारहवें महीने ज़िलहिज की दस तारीख़ को मनाया जाता है। माना जाता है कि हज़रत इब्राहीम ने ख़्वाब में देखा था कि वो अपने बेटे इस्माईल को अल्लाह की राह में क़ुर्बान कर रहे हैं। पैग़म्बर इब्राहीम ये ख़्वाब देख कर अपने बेटे को सच में अल्लाह के लिए क़ुर्बान कर देने को तैयार हो गए थे। अल्लाह ने उनके क़ुरबानी के जज़्बे को पसंद किया और हज़रत इस्माईल की जगह एक दुंबा क़ुर्बान हो गया। तब से हर साल हज़रत इब्राहीम और उनके बेटे के इसी क़ुरबानी के जज़्बे को याद किया जाता है। ईद-उल-अजहा के दिन मुस्लमान विशेष नमाज़ अदा करते हैं। इस दिन का सन्देश यही है कि अपने आस पास रहने वाले ग़रीब और वंचित लोगों के लिए हमारी ज़िम्मेदारी है। ईद-उल-अजहा एक दूसरे के लिए त्याग के जज़्बे को मज़बूत करने का सन्देश देती है। हम अक्सर अपने हितों तक सिमट कर दूसरों के लिए क़ुरबानी या त्याग के किसी भी भावना से बेपरवाह हो जाते हैं। अगर हम आपस में एक दूसरे के लिए त्याग, प्रेम और अपनाइयत का जज़्बा मज़बूत करें तो समाज में इंसानों के दरम्यान ताल्लुक़ की डोर ज़्यादा मज़बूत हो सकती है। 