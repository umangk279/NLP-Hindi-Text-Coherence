पांच राज्यों में होने वाले विधानसभा चुनाव में राजनीतिक सरगर्मियां तेज़ हो गई हैं. भाजपा, कांग्रेस समेत तमाम राष्ट्रीय और क्षेत्रीय दल अपने-अपने प्रचार को धार देने में लगे हैं. अमित शाह और राहुल गांधी ने सोमवार को मध्यप्रदेश में अपनी-अपनी पार्टी के लिए जमकर प्रचार किया.  पांच राज्यों के चुनावी कार्यक्रम का एलान होने के बाद से ही चुनावी राज्यों में सियासी गतिविधियां तेज हो गई हैं. सोमवार को बीजेपी अध्यक्ष अमित शाह और कांग्रेस अध्यक्ष राहुल गांधी दोनों ही मध्यप्रदेश में थे. दोनों ही नेताओं ने अलग-अलग कार्यक्रमों और रैलियों में हिस्सा लेकर अपनी-अपनी पार्टी का प्रचार किया. बीजेपी अध्यक्ष अमित शाह ने सतना में कमल शक्ति संवाद कार्यक्रम में कार्यकर्ताओं को संबोधित किया और कहा कि ये चुनाव कांग्रेस को मध्यप्रदेश से मूल समेत उखाड़ फेंकने का है. शाह ने कहा कि कांग्रेस ने 70 साल तक देश में केवल शासन किया, आम लोगों के लिए कुछ भी नहीं किया. बाद में अमित शाह ने रीवा में जनजातीय सम्मेलन में हिस्सा लिया और जबलपुर में कार्यकर्ता सम्मेलन में हिस्सा लिया और पार्टी कार्यकर्ताओं को फिर से पार्टी को सत्ता में लाने के लिए जुट जाने को कहा. वहीं कांग्रेस अध्यक्ष राहुल गांधी ने भी तमाम कार्यक्रमों में हिस्सा लिया. राहुल ने दतिया में श्री पीतांबरा पीठ मंदिर में पूजा की. बाद में दतिया में एक रैली को संबोधित करते हुए राहुल ने कहा कि राज्य में कांग्रेस की सरकार बनते ही हम किसानों का कर्ज माफ कर देंगे. साथ ही उन्होंने कहा कि युवाओं को रोजगार मुहैया करवाना हमारी प्राथमिकता होगी. फिलहाल मध्यप्रदेश में अभी चुनावी तापमान भले ही नहीं बढ़ा हो लेकिन नेताओं के दौरों से सियासी हलचल जरूर तेज हो गई है. 