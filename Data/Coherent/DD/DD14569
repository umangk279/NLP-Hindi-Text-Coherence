भारत की महिला भारोत्तोलक खिलाड़ी संजीता चानू ने 21वें राष्ट्रमंडल खेलों के दूसरे दिन शुक्रवार को भारत को इन खेलों में दूसरा स्वर्ण पदक दिलाया.   संजीता ने अपने शानदार प्रदर्शन के दम पर एकतरफा प्रदर्शन किया और महिलाओं की 53 किलोग्राम भारवर्ग स्पर्धा में भारत की झोली में एक और स्वर्ण डाला. चानू ने स्नैच में 84 किलोग्राम का भार उठाया जो गेम रिकार्ड रहा. वहीं, क्लीन एंड जर्क में उन्होंने 108 किलोग्राम का भार उठाया और कुल 192 के कुल स्कोर के साथ सोने का तमगा अपने नाम करने में सफल रहीं. इससे पहले, रिकार्डों की नई रानी बनकर उभरी मीराबाई चानू और दृढ़ता की मिसाल पेश करने वाले पी गुरूराजा ने भारोत्तोलन में अपेक्षानुरूप प्रदर्शन करते हुए 21वें राष्ट्रमंडल खेलों की स्पर्धाओं के पहले दिन भारत को पहले दिन यहां क्रमश: स्वर्ण और रजत पदक दिलाए, जबकि बैडमिंटन और टेबल टेनिस खिलाड़ियों ने जीत के साथ आगाज किया. कॉमनवेल्थ गेम्स के पहले दिन शुरुआती घंटों में भारत नंबर एक की पोजीशन पर रहा. 