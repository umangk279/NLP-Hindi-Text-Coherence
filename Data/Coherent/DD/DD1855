10 मई, 1857 इतिहास में यह क्रांति की तारीख है. मेरठ छावनी से उठी क्रांति की चिंगारी ज्वाला बनकर देशभर में धधक उठी थी. जिसने ब्रितानी हुकूमत की चूलें हिला दी थीं. बहादुरशाह जफर, नाना साहब, झांसी की रानी लक्ष्मीबाई, तात्या टोपे सहित कई बड़े नाम इस क्रांति में कूदे, इसे प्रथम स्वाधीनता संग्राम का नाम भी दिया गया है.  यूं तो इस क्रांति की शुरुआत मेरठ से एक सैन्य विद्रोह के तौर पर हुई, लेकिन समय के साथ यह ब्रिटिश शासन के खिलाफ जन विद्रोह बन गया और कलांतर में अंग्रेजों को भारत छोड़ने पर विवश होना पड़ा. आजादी की चिंगारी को आग बनाने में मंगल पांडे की अहम भूमिका रही, जिन्होंने सबसे पहले चर्बी वाले कारतूसों के इस्तेमाल से इनकार कर दिया. 25 मार्च को इन कारतूसों को लेकर मंगल पांडे ने बैरकपुर छावनी में अंग्रेज अफसरों के खिलाफ विद्रोह किया, इसके बाद मेरठ में तीसरी इन्फेंट्री के 85 सिपाही भी बगावत कर बैठे. 8 अप्रैल को मंगल पांडे को फांसी पर चढ़ा दिया गया. इस घटना के बाद 9 मई को परेड ग्राउंड पर मेरठ की तीनों रेजिमेंट के सामने कारतूस लेने से इनकार करने वाले सैनिकों का कोर्ट मार्शल किया गया और उन्हें विक्टोरिया पार्क में बनी जेल में बंद कर दिया गया. लेकिन इससे सैनिकों का गुस्सा भड़क उठा. 10 मई को उन्होंने जेल पर धावा बोलकर अपने सभी साथियों को मुक्त कराया और कई अफसरों को मौत के घाट उतारा दिया. इसके बाद मेरठ की तीनों रेजिमेंट के बहादुर सिपाहियों ने बगावत का झंडा उठाया और दिल्ली के कूच कर गए. 11 मई की सुबह तक दिल्ली में क्रांतिकारियों की फौज जमा हो चुकी थी. क्रांतिकारियों ने 14 मई को दिल्ली पर कब्जा जमाया और मुगल बादशाह बहादुरशाह को दिल्ली का सम्राट घोषित कर दिया. दिल्ली में सफलता को देखते हुए विद्रोह की आग देश के अन्य हिस्सों में भी फैल गई. हालांकि, 21 सितंबर को अंग्रेजों ने एक बार फिर से दिल्ली को अपना बना लिया. लेकिन आजादी की ज्वाला मंद पड़ने के बजाये और धधकती रही. 1858 में ब्रिटिश संसद ने एक कानून पारित कर ईस्ट इंडिया कंपनी के अस्तित्व को समाप्त किया और भारत पर शासन का अधिकार महारानी विक्टोरिया को सौंप दिया. इस बीच, अंग्रेजों ने हर जुल्म किया ताकि भारत में उठती आज़ादी की मांग को हमेशा के लिए दबा दिया जाए, मगर वह कभी सफल नहीं हो सके. आखिरकार हमें 1947 को ब्रिटिश शासन से आजादी मिल गई. 10 मई, 1857 इसलिए भी हमारे लिए खास है क्योंकि आजादी की लड़ाई की शुरुआत सही मायनों में इसी तारीख़ से हुई थी.    नीरज सिंह, वरिष्ठ संवाददाता 