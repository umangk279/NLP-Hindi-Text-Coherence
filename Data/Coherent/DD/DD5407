एशेज सीरीज के पांचवें और अंतिम टेस्ट के पहले दिन का खेल खत्म होने तक मेजबान इंग्लैंड ने 8 विकेट पर 271 रन बना लिए हैं.  टॉस जीतकर पहले बल्लेबाजी करने उतरी इंग्लैंड की शुरुआत अच्छी नहीं रही और डेनले 14 रन बनाकर जल्द ही कमिंस की गेंद पर आउट हो गए. दूसरे विकेट के लिए रॉरी बर्न्स और जो रूट ने पारी को संभाला और स्कोर को 100 के पार पहुंचाया. बर्न्स 47 रन बनाकर हेज़लवुड की गेंद पर आउट हुए. बेन स्टोक्स बड़ी पारी नहीं खेल पाए और 20 रन बनाकर पवेलियन लौट गए. कप्तान रूट ने अर्धशतक लगाने में सफलता पाई. उन्हें 57 के स्कोर पर कमिंस ने बोल्ड किया. इसके बाद मिशेल मार्श की खतरनाक गेंदबाजी देखने को मिली. उन्होंने 4 विकेट लेकर इंग्लिश टीम को संकट में डाल दिया. रूट और बर्न्स के अलावा जोस बटलर ही एकमात्र बल्लेबाज रहे, जो ऑस्ट्रेलियाई गेंदबाजों का सामना कर सके. दिन का खेल खत्म होने के समय वो 64 रन बनाकर नाबाद रहे. 