प्रज्ञा ठाकुर के बयान पर सरकार और पार्टी दोनों सख्त, रक्षा मंत्री राजनाथ सिंह ने लोकसभा में प्रज्ञा के बयान की कड़ी निंदा की, भाजपा ने प्रज्ञा को रक्षा मामलों की समिति से हटाने की सिफारिश, जेपी नड्डा ने कहा भाजपा कभी भी ऐसी विचारधारा का नहीं करती है समर्थन।  भोपाल से सांसद और भाजपा नेता प्रज्ञा ठाकुर को नाथूराम गोडसे को राष्ट्रभक्त कहना उल्टा पड़ गया। दरअसल, प्रज्ञा ठाकुर ने बुधवार को संसद में एसपीजी संशोधन क़ानून चर्चा के दौरान उन्होंने ये बयान दिया था। लोकसभा की कार्यवाही से इसे हटाया जा चुका है। आज रक्षा मंत्री राजनाथ सिंह ने लोकसभा में स्पष्ट किया कि नाथूराम गोडसे को देशभक्त मानने वाली किसी भी सोच की उनकी पार्टी भर्त्सना करती है। उन्होंने कहा कि महात्मा गांधी हमेशा से मार्गदर्शक रहे हैं और उनके विचार ही प्रासंगिक हैं।  प्रज्ञा ठाकुर की मुश्किलें शायद और बढ़ सकती हैं फिलहाल उन्हें रक्षा मंत्रालय की सलाहकार समिति से हटा दिए जाने की सिफ़ारिश पार्टी की ओर से की गई है। ये जानकारी ख़ुद पार्टी के कार्यकारी अध्यक्ष जे.पी. नड्डा ने दी। इसके अलावा वे इस सत्र में संसदीय दल की बैठकों में भाग नहीं ले सकती हैं।   