भारतीय जनता पार्टी ने कर्नाटक विधानसभा चुनाव के लिए अपना घोषणा पत्र जारी कर दिया है। राज्य में पार्टी प्रभारी प्रकाश जावड़ेकर की मौजूदगी में मुख्यमंत्री पद के उम्मीदवार बी एस येदियुरप्पा ने बीजेपी का घोषणा पत्र जारी किया। पार्टी ने वादा किया है कि अगर कर्नाटक में उसकी सरकार बनी तो किसानों 1 लाख रूपए तक के क़र्ज़ माफ किये जाएंगे और इससे जुड़े फैसले पहली ही कैबिनेट बैठक में लिये जाएंगे।  पार्टी ने सभी सिंचाई परियोजनाओं को पूरा करने के लिए विशेष कोष का भी वादा किया है। पार्टी ने कहा है कि 2023 तक सिंचाई परियोजनाओं के लिए घोषणा पत्र में एक लाख पचास हजार करोड़ रुपये आवंटित किये जाएंगे। इसके लिए "सुजलाम सुफलाम कर्नाटक योजना" लाने की बात कही गई है। राज्य में सभी जलाशयों और झीलों को फिर से जीवंत करने के लिए "मिशन कल्याणी" लॉन्च करने का वादा किया गया है। सूखा प्रभावित इलाकों में 20 लाख किसानों को 10 लाख रुपये तक की मदद का भी वादा किया गया है। वहीं पार्टी ने युवाओं के लिए पांच साल में एक करोड़ नौकरी देने का वादा भी किया है। 