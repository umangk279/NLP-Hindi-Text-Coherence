महिला टी-20 वर्ल्ड कप के ग्रुप-बी मुक़ाबले में भारत ने ऑस्ट्रेलिया को 48 रन से हरा दिया है. प्रोविडेंस स्टेडियम में खेले मुकाबले में 168 रन के लक्ष्य का पीछा करने उतरी ऑस्ट्रेलिया की टीम 119 रन पर ढेर हो गई.  ऑस्ट्रेलिया की एक बल्लेबाज एलीसा हैली क्रीज रिटायर्ड हर्ट होने पर बल्लेबाजी के लिए नहीं कर सकीं. ऑस्ट्रेलिया ने पहले विकेट के लिए 27 रन जोड़कर सधी शुरुआत की, लेकिन सलामी बल्लेबाज बेथ मूनी (19) और एलीसे विलेनी (6) के लगातार गेंद पर आउट होने के बाद टीम लड़खड़ा गई. ऑस्ट्रेलिया को तीसरा झटका कप्तान मेग लेनिंग के तौर पर 10वें ओवर में लगा. इसके बाद 11वें ओवर में एश्नलेग गार्डनर पवेलियन लौट गईं. लेनिंग ने 10 रन, जबकि  गार्डनर ने 20 रन बनाए. राधा यादव ने लेनिंग को आउट कर भारत को बड़ी सफलता दिलाई. गार्डनर ने टिककर बल्लेबाजी करने का प्रयास किया लेकिन पूनम यादव ने उन्हें पवेलियन भेजकर ऑस्ट्रेलिया की कमर तोड़ दी. इससे पहले ओपनर स्मृति मंधाना (83) की शानदार पारी की बदौलत भारत ने 8 विकेट पर 167 रन बनाए. स्मृति ने 55 गेंदों पर 9 चौके और 3 छक्के लगाए. उन्होंने इस दौरान 31 गेंदों पर चौके के साथ टी-20 इंटरनेशनल करियर का छठा अर्धशतक जड़ा. ओपनिंग करने उतरी स्मृति टीम के 154 के स्कोर पर छठे विकेट के रूप में आउट हुईं. उन्हें मेगन शट की गेंद पर एलिस पेरी ने लपका. स्मृति और कैप्टन हरमनप्रीत कौर (43) ने तीसरे विकेट के लिए 68 रन की साझेदारी की. हरमनप्रीत ने 27 गेंदों पर 3 चौकों और 3 छक्कों की मदद से 43 रन बनाए. 