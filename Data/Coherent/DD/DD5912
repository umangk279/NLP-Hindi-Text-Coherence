महाराष्ट्र में भारी बारिश का कहर अभी भी जारी है. राज्य में बाढ़ से सबसे ज्यादा कोल्हापुर, सांगली, सोलापुर, सतारा और पुणे प्रभावित हैं. दक्षिणी महाराष्ट्र के पांच जिलों में भारी बारिश से हर जगह बाढ़ का विकराल रूप देखने के मिल रहा है.  राज्य में अब तक दो लाख से अधिक लोगों को सुरक्षित स्थानों पर पहुंचाया जा चुका है. बारिश की वजह से अब तक 27 लोगों की मौत हो चुकी है. कोल्हापुर, सतारा और अकोला में जल प्रलय जैसे हालात बन गए हैं. कोल्हापुर में पंचगंगा नदी में आए उफान के बाद हालात बेकाबू हैं. 50 हजार से ज्यादा लोग बाढ़ में फंसे हैं. राहत और बचाव कार्य युद्धस्तर पर चलाया जा रहा है. एनडीआरएफ, एसडीआरएफ, सेना, नौसेना, कोस्टगार्ड समेत नागरिक प्रशासन बाढ़ पीड़ितों की मदद में जुटे हैं. नौसेना की 14 टीमें कोल्हापुर के शिरोली गांव में शनिवार सुबह 6 बजे से राहत और बचाव का काम कर रही हैं. महाराष्ट्र के मुख्यमंत्री देवेंद्र फडणवीस ने कोल्हापुर और सांगली में बाढ़ प्रभावित हिस्सों का दौरा किया. मध्य प्रदेश में भी भारी बारिश के कारण हालात ख़राब हैं. कई जिलों में रुक-रुककर बारिश हो रही है. लोगों को बारिश से राहत के आसार नजर नहीं आ रहे हैं. मौसम विभाग ने मध्य प्रदेश के 21 जिलों में अगले 48 घंटे के दौरान भारी बारिश का ऑरेंज अलर्ट जारी किया है. नर्मदा नदी का जलस्तर तेजी से बढ़ा है. सुरक्षा की दृष्टि से नर्मदा के किनारे बसे रिहाइशी इलाकों में एनडीआरएफ, एसडीआरएफ और जिला प्रशासन तैनात है. केरल में भारी बारिश, भूस्खलन से जनजीवन प्रभावित हुआ है. केरल में भारत मौसम विज्ञान विभाग ने राज्य के 9 जिलों के लिए रेड अलर्ट जारी किया है. एर्नाकुलम, इडुक्की, त्रिशूर, पलक्कड़, मलप्पुरम, कोझीकोड, वायनाड, कन्नूर और कासरगोड जिलों के लिए रेड अलर्ट जारी किया गया है. राज्य में 1,111 राहत शिविर लगाए गए हैं, जिसमें 1,24,464 लोगों ने शरण ले रखी हैं. केरल में बाढ़ से मरने वालों की संख्या 28 हो गई है, जबकि 7 लोग लापता हैं. केरल के वायनाड में भूस्खलन ने लोगों को सबसे ज्यादा प्रभावित किया है. वायनाड में एनडीआरएफ ने 60 लोगों को बचाया है. राहत और बचाव कार्य में एनडीआरएफ, सेना, और तमाम एजेंसियां मिलकर काम कर रही हैं. 