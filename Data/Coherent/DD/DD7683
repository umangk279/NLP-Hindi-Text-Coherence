एशियाई एयरगन चैंपयनशिप में भारत ने शानदार प्रदर्शन करते हुए प्रतियोगिता में 16 स्वर्ण, पांच रजत और चार कांस्य पदक के साथ कुल 25 पदक हासिल किए। निशानेबाज यशवर्धन और श्रेया अग्रवाल ने सबसे अधिक 3-3 स्वर्ण पदक जीतने में कामयाबी पाई।  भारतीय निशानेबाजों ने चीनी ताइपे में आयोजित हुई एशियाई एयरगन चैंपयनशिप में शानदार प्रदर्शन करते हुए अंतिम दिन भी पदक जीतने का सिलसिला जारी रखा।  भारत ने प्रतियोगिता के अंतिम दिन दिन पांच स्वर्ण पदक जीतने में सफलता पाई। इस तरह भारत ने प्रतियोगिता में 16 स्वर्ण, पांच रजत और चार कांस्य पदक के साथ कुल 25 पदक अपने नाम किए। भारत के लिए युवा निशानेबाज यश वर्धन और श्रेया अग्रवाल ने सबसे अधिक 3-3 स्वर्ण पदक जीतने में सफलता पाई। यश ने पुरुष जूनियर 10 मीटर एयर राइफल में शीर्ष स्थान हासिल किया। उन्होंने केवल प्रजापति और ऐश्वरी तोमर के साथ मिलकर टीम स्वर्ण पदक भी जीता। यश ने 249 . 5 अंक के साथ स्वर्ण जीता । इससे पहले यश और श्रेया की जोड़ी ने मिश्रित टीम राइफल जूनियर स्पर्धा में स्वर्ण पदक जीता। श्रेया ने 10 मीटर एयर राइफल में महिलाओं की जूनियर वर्ग में विश्व रिकॉर्ड के साथ स्वर्ण पदक जीता। 