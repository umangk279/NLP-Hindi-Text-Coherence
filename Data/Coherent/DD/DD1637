केंद्रीय मंत्री रविशंकर प्रसाद ने आज कांग्रेस नेता राहुल गांधी की कडी आलोचना करते हुए कहा कि वे कोविड-19 महामारी से लड़ाई में देश के संकल्‍प को कमजोर करने की कोशिश कर रहे हैं।  रविशंकर प्रसाद ने  नई दिल्ली में संवाददाताओं से बातचीत में  आरोप लगाया कि राहुल गांधी झूठ फैलाकर राष्ट्र को गुमराह कर रहे हैं। उन्होंने कहा कि कांग्रेस नेता ने पहले कहा था कि लॉकडाउन कोविड-19 का समाधान नहीं है। लेकिन इसके विपरीत पंजाब और राजस्थान में लॉकडाउन लगाया गया। महाराष्ट्र ने 31 मई तक लॉकडाउन बढ़ा दिया। उन्होंने कहा कि प्रधानमंत्री नरेंद्र मोदी कोविड-19 महामारी से निपटने के लिए अत्यधिक सक्रिय रहे हैं और वायरस को फैलने से रोकने के लिए लॉकडाउन लगाया गया था। रविशंकर प्रसाद ने कहा कि राहुल गांधी ने एनडीए सरकार पर झूठा आरोप भी लगाया था कि श्रमिक विशेष रेलगाडि़यों में मजदूरों से किराया वसूला जा रहा है। उन्‍होंने कहा कि सरकार ने कई बार स्‍पष्‍ट किया है कि मजदूरों से कोई किराया नहीं लिया जा रहा। रेल मंत्रालय 85 प्रतिशत और राज्‍य 15 प्रतिशत किराए का भुगतान कर रहे हैं। साथ ही कहा कि कोरोना वायरस से अन्‍य विकसित देशों की तुलना में भारत में कम लोगों की मृत्‍यु हुई हैं। 