संसद से पास हुआ ग्रेच्युटी बिल, लोकसभा के बाद राज्यसभा से भी मिली मंजूरी, निजी क्षेत्र के कर्मचारियों के लिए भी ग्रेच्युटी की अधिकतम सीमा 10 से बढ़ाकर 20 लाख हुई, पीएम ने कहा लाखों भारतीयों को होगा फायदा  संसद के दोनों सदनों में लगातार 14 वें दिन भी हंगामा जारी रहा और विपक्ष के हंगामे के कारण दोनों सदन दिन भर के लिए स्‍थगित हो गए। राज्यसभा 14 वें दिन भी हंगामे की वजह से शून्यकाल और प्रश्नकाल नहीं हो पाए।  हालांकि हंगामे के बीच ही ग्रेच्युटी भुगतान संशोधन  विधेयक 2018  को बिना चर्चा के सर्वसम्मति से पारित कर दिया गया। लोकसभा इस विधेयक को पहले ही पारित कर चुकी है और राष्ट्रपति से मंजूरी के बाद ये कानून बन जाएगा। इस विधेयक में निजी क्षेत्र और सरकार के अधीन सार्वजनिक उपक्रमों या स्वायत्त संगठनों के कर्मचारियों की ग्रेच्यटी  की अधिकतम सीमा में वृद्धि का प्रावधान है। इस सीमा को 10 लाख से बढाकर 20 लाख किया जा रहा है। ग्रेच्यूटी की अधिकतम सीमा साल 2010 में 10 लाख रूपये रखी गई थी।  सातवें वेतन आयोग की सिफारिशों के बाद केंद्रीय सरकार के कर्मचारियों के लिये ग्रेच्युटी की अधिकतम सीमा को 10 लाख रूपये से बढाकर 20 लाख रूपये कर दिया गया। इसलिए सरकार ने  निजी क्षेत्र में काम करने वाले कर्मचारियों के मामले में भी महंगाई और वेतन वृद्धि पर विचार करते इसकी सीमा बढायी है। विधेयक से उन महिला कर्मचारियों को भी लाभ मिलेगा जो 26 हफ्ते के प्रसूति अवकाश का लाभ उठाती है । चूंकि सरकार ने अब प्रसूति अवकाश की सीमा 12 हफ्ते से बढाकर 26 हफ्ते कर दी है इसलिए अब नए विधेयक में ये प्रावधान है कि ये 26 हफ्ते भी सेवा काल में ही जुडेंगे ।  ग्रेच्युटी  उन कर्मचारियों को मिलती है, जो किसी कंपनी में 5 साल या उससे ज्यादा समय के लिए अपनी सेवा देते हैं। उन्हें ग्रेच्युटी नौकरी छोड़ने पर या फिर रिटायरमेंट के समय पर दी जाती है और इस पर कोई टैक्स नहीं लगता है। पीएम ने संसद से पारित विधेयक पर खुशी जताते हुए ट्विटर पर लिखा - ये संसद से पारित जनता के हित का अहम विधेयक है । इससे लाखों भारतीयों को फायदा होगा। इसे लागू करने का मुख्य उद्देश्य रिटायरमेंट के बाद कामगारों की सामाजिक सुरक्षा मजबूत करना है । सरकार का कहना है कि लाखों कर्मचारियों के लिए ये बेहद अहम फैसला है । उधर लोकसभा में हंगामा जारी रहा। टीआरएसी और अन्नाद्रमुक के भारी हंगामे के कारण लोकसभा की कार्यवाही पहले 12 बजे तक और फिर दिन भर के लिए स्थगित कर दी गयी।  संसद में मचे हंगामे पर सरकार का कहना है कि वो किसी भी मसले पर चर्चा के लिए तैयार है। बजट सत्र के दूसरे चरण में पांच मार्च को आरंभ होने के बाद से लोकसभा की कार्यवाही कई विषयों पर लगभग रोजाना बाधित हो रही है ऐसे में जनता के हित में कई बिल लटके पडे हैं। 