भारतीय विशिष्‍ट पहचान प्राधिकरण ने सोशल मीडिया और ऑनलाइन समाचार चैनलों पर आधार एनरोलमेंट सॉफ्टवेयर में छेड़छाड़ किए जाने और इसे अवैध रूप से बेचे जाने की खबरों को निराधार बताया।   प्राधिकरण की ओर से जारी बयान में कहा गया है कि ये खबर निराधार, झूठी, भ्रामक और गैर जिम्‍मेदाराना है। ये भी कहा गया है कि आधार कार्ड जारी करने से पहले एनरोल और अपडेट करने की कड़ी प्रक्रिया के तहत आधार में नाम दर्ज कराने वाले के सभी बॉयोमीट्रिक्‍स का मिलान किया जाता है। बॉयोमीट्रिक्‍स का प्रमाणन हो जाने के बाद ही नाम दर्ज कराने या डाटा अपडेट करने के अनुरोध पर कार्रवाई की जाती है। प्राधिकरण ने कहा कि सुरक्षा और संरक्षण की दृष्टि से उसकी किसी प्रक्रिया में कोई समझौता नहीं किया जाता और प्राधिकरण के कड़े प्रावधानों का उल्‍लंघन करने वाले ऑपरेटरों को ब्लैक लिस्‍ट करके एक मामले में एक लाख रूपये तक की पेनल्‍टी लगाई जाती है। अभी तक ऐसे पचास हजार से ज्‍यादा ऑपरेटर ब्लैक लिस्‍ट हो चुके हैं। प्राधिकरण ने आश्‍वासन दिया है कि आधार प्रणाली पूरी तरह सुरक्षित है। प्राधिकरण ने लोगों को भी सलाह दी है कि वे अनाधिकृत केन्‍द्रों पर न जाएं और सिर्फ अधिकृत आधार एनरोलमेंट केन्‍द्रों पर ही जाएं।  