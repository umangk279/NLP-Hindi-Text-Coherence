देश में रविवार को एक दिन के लिहाज से कोरोना संक्रमण के सबसे अधिक 8,380 मामले सामने आए हैं जिसके बाद संक्रमण के कुल मामले 1,90,535 हो गए हैं जबकि मृतक संख्या बढ़कर 5,394 हो गई है।    केंद्रीय स्वास्थ्य मंत्रालय के मुताबिक देश में 93,322 लोग अब भी कोरोना वायरस से संक्रमित हैं जबकि 91,818 लोग स्वस्थ हुए हैं और एक मरीज विदेश चला गया है। मंत्रालय के एक वरिष्ठ अधिकारी ने बताया, “अब तक करीब 47.75 प्रतिशत मरीज स्वस्थ हुए हैं।” संक्रमण के कुल मामलों में विदेशी नागरिक भी शामिल हैं। शनिवार सुबह से अब तक 193 लोगों की मौत संक्रमण से हो चुकी है जिनमें से 99 महाराष्ट्र में, 27 गुजरात में, 18 दिल्ली में, नौ-नौ मध्य प्रदेश और राजस्थान में, सात पश्चिम बंगाल में, तमिलनाडु और तेलंगाना में छह-छह, बिहार में पांच, उत्तर प्रदेश में तीन, पंजाब में दो और हरियाणा तथा केरल में एक-एक व्यक्ति की मौत हुई है। 