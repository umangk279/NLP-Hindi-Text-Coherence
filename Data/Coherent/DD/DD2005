सात राज्यों की दो सौ नई मंडियां आज से कृषि उत्‍पाद की बिक्री के लिए ई-नैम यानी ई-राष्‍ट्रीय कृषि बाजार मंच में शामिल हो गई हैं। इनमें राजस्थान की 94, तमिलनाडु की 27, उत्तर प्रदेश और गुजरात की 25-25, ओडिशा की 16, आंध्र प्रदेश की 11 और कर्नाटक की दो मंडियाँ शामिल हैं। इसके साथ देश में ई-नैम मंडियों की कुल संख्या सात सौ 85 हो जाएगी।  कृषि मंत्री नरेंद्र सिंह तोमर ने कहा है कि इस महीने के अंत तक लगभग एक हजार मंडियां ई-नैम मंच से जुड़ जाएंगी। उन्होंने कहा कि प्रधानमंत्री का कृषकों के फायदे के लिए प्रौद्योगिकी के इस्‍तेमाल का सपना जल्‍द ही साकार हो पाएगा। कृषि मंत्री ने कहा कि यह देश भर में चार सौ 15 नए बाजारों को एकीकृत करने के मार्ग में पहला मील का पत्थर है। पहली बार कर्नाटक को ई-नैम राज्यों की सूची में जोड़ा गया है। ई-नैम से अब तक एक करोड़ 66 लाख किसान और एक लाख 28 हजार व्यापारी जुड़ चुके हैं। यह मंच राज्य की सीमाओं से परे व्यापार की सुविधा प्रदान करता है। 