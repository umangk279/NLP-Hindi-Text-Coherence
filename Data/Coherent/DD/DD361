राष्ट्रपति रामनाथ कोविन्द और प्रधानमंत्री नरेंद्र मोदी ने वीडियो काॉन्फ्रेंसिंग के माध्यम से राष्ट्रीय शिक्षा नीति पर राज्यपालों के सम्मेलन को संबोधित किया. 'उच्च शिक्षा के बदलाव में शिक्षा नीति की भूमिका' विषय पर इस सम्मेलन का आयोजन शिक्षा मंत्रालय द्वारा किया गया. इस सम्मेलन में राष्ट्रपति, प्रधानमंत्री और राज्यपालों के अलावा सभी राज्यों के शिक्षा मंत्री और राज्य विश्वविद्यालयों के कुलपति भी शामिल हुए.  राष्ट्रीय शिक्षा नीति पर राज्यपालों के सम्मेलन को संबोधित करते हुए राष्ट्रपति रामनाथ कोविन्द ने कहा कि नई राष्ट्रीय शिक्षा नीति भारत को शिक्षा के वैश्विक केंद्र के तौर पर स्थापित करेगी. राष्ट्रपति ने कहा कि नई नीति से दुनिया के शीर्ष विश्वविद्यालयों के भारत में कैंपस खोलने का रास्ता साफ होगा, इससे छात्रों को देश में ही विश्वस्तरीय गुणवत्तापरक शिक्षा हासिल हो सकेगी. राष्ट्रपति ने कहा कि देश में शिक्षा व्यवस्था में किए जा रहे बुनियादी बदलावों में शिक्षकों की अहम भूमिका होगी, ऐसे में नई शिक्षा नीति में स्पष्ट किया गया है कि शिक्षण के पेशे में सबसे होनहार लोगों का चयन होना चाहिए. 