भारतीय सशस्त्र बलों के सुप्रीम कमांडर राष्ट्रपति राम नाथ कोविन्द ने राष्ट्रपति भवन में आयोजित रक्षा अलंकरण समारोह में विशिष्ट बहादुरी, अतुलनीय साहस और कर्तव्य प्रदर्शित करने के लिए सैन्य अधिकारी और जवानों को सम्मानित किया. इसमें तीन कीर्ति चक्र और तेरह शौर्य चक्र प्रदान किए गए. जिसमें दो कीर्ति चक्र और दो शौर्य चक्र मरणोपरांत प्रदान किए गए.  राष्ट्रपति भवन में आयोजित रक्षा अलंकरण समारोह में अदम्य साहस, शौर्य और वीरता के लिए राष्ट्रपति राम नाथ कोविन्द ने सैन्य अधिकारी और जवानों को पुरस्कार प्रदान किए. इसमें सीआरपीएफ के कमांडेंट प्रमोद कुमार और प्रथम गोरखा राइफल्स के हवलदार गिरिस गुरूंग को असाधरण वीरता, अनुकरणीय साहस और अपने कर्तव्य के प्रति उच्चतम समर्पण और राष्ट्र की सेवा में सर्वोच्च बलिदान के लिए मरणोपरांत कीर्ति चक्र प्रदान किया गया. मेजर गोसावी कुनाल मुनागीर और लांस नायक रघुबीर सिंह को भी सर्वोच्च बलिदान के लिए मरणोपरांत शौर्य चक्र प्रदान किया गया. मेजर प्रीतम सिंह कुनवार को उच्चतम कोटि के शौर्य के लिए कीर्ति चक्र प्रदान किया गया. इसके अलावा 11 सैन्य अधिकारी और जवानों को शौर्य चक्र, 13 को परम विशिष्ट सेवा मेडल, 3 को उत्तम युद्ध सेवा मेडल, 2 को अति विशिष्ट सेवा मेडल एवं बार, 26 को अति विशिष्ट सेवा मेडल प्रदान किए गए. इस रक्षा अलंकरण समारोह में प्रधानमंत्री नरेंद्र मोदी भी मौजूद रहे. 