भारतीय जनता पार्टी के दिल्ली के पूर्व प्रदेश अध्यक्ष मांगे राम गर्ग का रविवार सुबह निधन हो गया.  दिल्ली प्रदेश मुख्यालय पंत मार्ग पर उनका पार्थिव शरीर अंतिम दर्शन के लिए रखा गया है. भाजपा अध्यक्ष और केंद्रीय गृहमंत्री अमित शाह ने उन्हें श्रद्धांजलि दी. इसके अलावा वरिष्ठ नेता लाल कृष्ण आडवाणी, सुषमा स्वराज और नई दिल्ली से सांसद मीनाक्षी लेखी ने भी उन्हें श्रद्धांजलि दी. मांगे राम काफी दिन से बीमार चल रहे थे. वो उत्तरी दिल्ली के एक्शन बालाजी अस्पताल में भर्ती थे. मांगे राम गर्ग ने दिल्ली विधानसभा चुनाव में 2003 में पहली जीत हासिल की थी. मांगे राम भाजपा की स्थापना के समय से ही पार्टी से जुड़े थे और पार्टी में कोषाध्यक्ष, जिला अध्यक्ष और 1997 में भाजपा के दिल्ली प्रदेश अध्यक्ष के पद पर रह चुके थे. पार्टी ने उन्हें लोकसभा चुनाव 2019 के लिए दिल्ली में उन्हें पार्टी को मजबूत करने के लिए बड़ी जिम्मेदारी दी थी. 