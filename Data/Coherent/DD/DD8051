नई दिल्ली स्थित राष्ट्रीय स्वास्थ्य एवं परिवार कल्याण संस्थान में शनिवार को 42वां वार्षिक दिवस समारोह मनाया गया. इस अवसर पर संस्थान के निदेशक प्रोफेसर जयंत दास ने संस्थान की वर्ष भर की उपलब्धियों की रिपोर्ट प्रस्तुत की.  राष्ट्रीय स्वास्थ्य एवं परिवार कल्याण संस्थान की रिपोर्ट प्रस्तुत करते हुए संस्थान के निदेशक ने संस्थान की वार्षिक गतिविधियों, उपलब्धियों और इसके समक्ष आने वाली चुनौतियों का उल्लेख किया. कार्यक्रम में पुलवामा हमले में शहीद हुए सीआरपीएफ के जवानों के लिए मौन रखा गया. वार्षिक दिवस समारोह में वालेंटरी हेल्थ एशोसिएशन ऑफ इंडिया (वीएचएआई) के चेयरमैन डॉ आलोक मुखोपाध्याय मुख्य अतिथि के रूप में तथा स्वास्थ्य और परिवार कल्याण मंत्रालय के प्रमुख सलाहकार, स्वास्थ्य सेवाएं डॉ एनएस धर्मशक्तु विशिष्ट अतिथि के रूप में मौजूद रहे. डॉ एनएस धर्मशक्तु ने संस्थान के योगदान को रेखांकित करते हुए कहा कि जिस प्रकार शरीर में हार्मोन्स का महत्व बहुत अधिक होता है उसी प्रकार भारत सरकार का संगठन राष्ट्रीय स्वास्थ्य एवं परिवार कल्याण संस्थान हेल्थ सेक्टर के लिए हार्मोन की भांति काम कर रहा है. उन्होंने इस संस्थान को पब्लिक हेल्थ यूनिवर्सिटी के रूप में विकसित किए जाने की ज़रूरत पर ज़ोर दिया. कार्यक्रम के मुख्य अतिथि डॉ आलोक मुखोपाध्याय ने स्वास्थ्य के महत्व पर प्रकाश डालते हुए महाभारत के उस प्रसंग का वर्णन किया, जिसमें युधिष्ठिर ने प्रश्न पूछे जाने पर संसार का सबसे उत्तम लाभ 'अच्छी सेहत' को बताया था. उन्होंने कहा कि राष्ट्रीय स्वास्थ्य एवं परिवार कल्याण संस्थान विभिन्न राज्यों में स्थित राज्य स्वास्थ्य एवं परिवार कल्याण संस्थानों को बेहतरीन तकनीकी मार्गदर्शन प्रदान कर सकता है. उन्होंने कहा कि राष्ट्रीय स्वास्थ्य एवं परिवार कल्याण संस्थान स्वास्थ्य के क्षेत्र में शिक्षा, प्रशिक्षण और प्रकाशन के क्षेत्र में महत्वपूर्ण भूमिका निभा रहा है. वार्षिक दिवस समारोह में सम्मानित अतिथियों ने संस्थान में विभिन्न पाठयक्रमों के उत्कृष्ट छात्रों, सर्वश्रेष्ठ खिलाड़ियों और कर्मचारियों को मेडल एवं प्रमाण-पत्र देकर सम्मानित किया. हिन्दी पत्रिका  इस अवसर पर स्वास्थ्य मंत्रालय में अत्यंत लोकप्रिय हिन्दी जर्नल 'जन स्वास्थ्य धारणा' के 24वें अंक का भी विमोचन किया गया. पत्रिका के संपादन का कामकाज देख रहे डॉ गणेश शंकर श्रीवास्तव ने बताया कि जन स्वास्थ्य की इस बहुपयोगी पत्रिका के 14वें अंक को राजभाषा संस्थान, नई दिल्ली द्वारा उत्कृष्ट संपादन के लिए पुरस्कृत भी किया जा चुका है. पत्रिका के वर्तमान अंक में प्राकृतिक उपचार, भौतिक चिकित्सा, मौसम और स्वास्थ्य, विज्ञान संचार और पर्यावरण सहित जन स्वास्थ्य के विभिन्न महत्वपूर्ण विषयों पर आलेख प्रकाशित किए गए हैं. पत्रिका को संस्थान से प्राप्त किया जा सकता है. यह पत्रिका संस्थान की वेबसाइट  