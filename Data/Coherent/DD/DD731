दुबई से कोझिकोड आ रहे एयर इंडिया के विमान की दुर्घटना में दो पायलट सहित 18 यात्रियों की मौत हो गई है। एक सौ बासठ लोग घायल हैं जिनमें 15 की हालत गम्‍भीर है।   दुर्घटना स्‍थल पर राहत कार्य पूरा हो गया है और सभी घायलों को मल्‍लापुरम और कोझिकोड के अस्‍पतालों में भर्ती कराया गया है। विमान में दो पायलट और चालक दल के पांच सदस्य सहित एक सौ इक्‍यानवे लोग सवार थे। चालक दल के चार सदस्‍य सुरक्षित हैं। नागरिक उड्डयन महानिदेशालय ने बताया कि विमान कल रात कारीपुर हवाई अड्डे पर उतरते समय रनवे से पैंतीस फुट नीचे गिर गया और दो टुकडों में बंट गया। माना जा रहा है कि भारी वर्षा दुर्घटना का एक कारण हो सकती है। नागरिक उड्डयन मंत्री हरदीप सिंह पुरी ने बताया कि एयर इंडिया, भारतीय हवाई अड्डा प्राधिकरण और विमान दुर्घटना जांच ब्‍यूरो के विशेषज्ञों के दो दल कोझिकोड भेजे गए हैं। राष्‍ट्रपति राम नाथ कोविंद ने केरल के राज्‍यपाल आरिफ मोहम्‍मद खान से बात की। दुर्घटना पर गहरा दुख व्‍यक्‍त करते हुए उन्‍होंने कहा कि उनकी संवेदनाएं प्रभावित लोगों और उनके परिवार के साथ है। उपराष्‍ट्रपति एम. वेंकैया नायडु ने इस दुर्घटना पर गहरा दु:ख व्‍यक्‍त किया है। एक ट्वीट में उन्‍होंने मृतकों के परिजनों के प्रति संवेदना व्‍यक्‍त की और घायलों के शीघ्र स्‍वस्‍थ होने की कामना की है। प्रधानमंत्री नरेन्‍द्र मोदी ने केरल के मुख्‍यमंत्री पी.विजयन से स्थिति की जानकारी ली। उन्‍होंने मृतकों के परिजन के प्रति संवेदना व्‍यक्‍त की और घायलों के शीघ्र स्‍वस्‍थ होने की कामना की। गृह मंत्री अमित शाह, विदेश मंत्री एस.जयशंकर, विदेश राज्‍य मंत्री वी.मुरलीधरण और भारतीय जनता पार्टी के सांसद के.जे.अल्‍फॉस ने भी दुर्घटना पर दुख व्‍यक्‍त किया है। केन्‍द्रीय स्‍वास्‍थ्‍य मंत्री डॉक्‍टर हर्षवर्धन ने केरल की स्‍वास्‍थ्‍य मंत्री के.के. शैलजा से राहत कार्यों के संबंध में जानकारी ली। उन्‍होंने केन्‍द्र की ओर से घायलों के उपचार में हर सम्‍भव सहयोग का आश्‍वासन दिया।   विदेश मंत्रालय ने हेल्‍पलाइन नम्‍बर जारी किए हैं। ये नम्‍बर हैं- 1800 118 797;  91 11 23012113; 91 11 23014104; 91 11 23017905. दुबई में भारतीय वाणिज्‍य दूबावास का हेल्‍पलाइन नम्‍बर है- 97142079444. मल्‍लापुरम जिला प्रशासन से जारी हेल्‍पलाइन नम्‍बर हैं- 8330052468 और 04832719493. दुबई स्थित भारतीय वाणिज्‍य दूतावास ने केरल के कोझिकोड में कल हुई विमान दुर्घटना में मृतकों के शोक-संतप्‍त परिजनों के प्रति गहरा दुख और संवेदना व्‍यक्‍त की है। 