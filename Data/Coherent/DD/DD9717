 'बेटी बचाओ बेटी पढ़ाओ अभियान' पर भाजपा ने कांग्रेस को घेरा, केरल के पूर्व मुख्यमंत्री ओमन चांडी पर लगे यौन शोषण के मामले में राहुल गांधी की चुप्पी पर उठाए सवाल।   यौन शोषण के मामलों पर बेटी बचाओ-बेटी पढ़ाओ अभियान का मजाक बनाना अब कांग्रेस को ही भारी पड़ गया है। केरल पुलिस ने राज्य के पूर्व मुख्यमंत्री और कांग्रेस नेता ओमान चांडी और कांग्रेस महासचिव के सी वेणुगोपाल के खिलाफ यौन शोषण का मामला दर्ज किया है जिसके बाद भाजपा ने  कांग्रेस पर पलटवार करते हुए पूछा है कि कांग्रेस के वरिष्ठ नेताओं पर बलात्कार जैसे घिनौने आरोप लगने के बाद आखिर राहुल गांधी अब चुप क्यों है बीजेपी ने एक बार फिर तमाम मुद्दो को लेकर कांग्रेस पर ज़ोरदार हमला बोला है। पार्टी प्रवक्ता मीनाक्षी लेखी ने एक संवाददाता सम्मेलन में कहा कि कांग्रेस को बेटियों को बचाने की बाजेपी की प्रतिबद्धता का मज़ाक बनाना बंद करना चाहिए।पार्टी ने कहा कि देश में ‘बेटी बचाओ, बेटी पढ़ाओ’ एक बहुत ही महत्वपूर्ण अभियान है। इसके तहत महिलाओं के मान सम्मान की रक्षा, सुरक्षा के बारे में समाज को जागरूक करने के अलावा महिला उत्पीड़न के खिलाफ भी आवाज उठाई जा रही है। उन्होंने केरल के पूर्व मुख्यमंत्री ओमान चांडी और दूसरे नेताओं पर सौर घोटाले के दरम्यान लगे यौन शोषण के आरोपों का हवाला देते हुए कहा कि कांग्रेस को सत्तारूढ़ पार्टी के पदाधिकारियों पर निशाना साधने की बजाए अपने नेताओं पर ऐसे गंभीर आरोपों पर जवाब देना चाहिए । बीजेपी प्रवक्ता ने सवाल किया कि जब कांग्रेस के वरिष्ठ नेता ओमन चांडी का मामला सामने आता है तब राहुल गांधी चुप क्यों हैं।  सौर उर्जा घोटाले की आरोपी की शिकायत पर केरल पुलिस ने पूर्व मुख्यमंत्री ओमान चांड़ी और कांग्रेस महासचिव के सी वेणुगोपाल के खिलाफ यौन शोषण का मामला दर्ज किया है। दरअसल, बीते नवम्बर में पूरे मामले की जांच के बाद एक न्यायिक आयोग ने पूर्व मुख्यमंत्री समेत कांग्रेस नेताओं के खिलाफ मामला दर्ज करने की संस्तुति की थी। कैबिनेट ने आयोग की संस्तुति को स्वीकार भी किया था लेकिन ओमान चांड़ी ने इसके खिलाफ हाइकोर्ट का रुख किया था जहां आयोग की रिपोर्ट में उनके खिलाफ संस्तुतियों को हटा दिया गया था। अब नयी सरकार में दोबारा चांड़ी को इस मामले का सामना करना पड़ रहा है। 