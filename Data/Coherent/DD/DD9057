आरबीआई के गवर्नर उर्जित पटेल ने इस्तीफा दे दिया है. इस्तीफे के पीछे उन्होंने निजी कारणों को जिम्मेदार बताया है. भारत सरकार ने 2016 में आरबीआई के डिप्टी गवर्नर रहे उर्जित पटेल को नया गवर्नर बनाया था. उन्होंने रघुराम राजन की जगह ली थी. उनका कार्यकाल 3 साल का था.  उर्जित पटेल के इस्तीफे पर पीएम मोदी ने ट्वीट कर कहा कि डॉ उर्जित पटेल काफी उच्च श्रेणी के अर्थशास्त्री हैं जिन्हें मैक्रो-अर्थव्यवस्था की अच्छी समझ है. उनके नेतृत्व में भारत की बैंकिंग प्रणाली अराजकता से अनुशासन की ओर बढ़ी. उनकी वजह से आरबीआई में वित्तीय स्थिरता आई. डॉ उर्जित पटेल ने पूरी तरह निर्विवाद रहते हुए पेशेवरों की तरह काम किया और करीब 6 वर्षों तक रिजर्व बैंक के उप गवर्नर और गवर्नर के रूप में रहे. उन्होंने अपने पीछे एक महान विरासत छोड़ी है. हम उन्हें याद करते रहेंगे. वित्त मंत्री अरुण जेटली ने भी उनके काम की सराहना की है. 