विकास के मंत्र को आगे बढ़ाने वाले प्रधानमंत्री नरेंद्र मोदी शनिवार को इसी उद्देश्य को लेकर दमन पहुंचे. प्रधानमंत्री नरेंद्र मोदी ने इस दौरान दमन के लिए विकास परियोजनाओं का उद्घाटन करने के साथ-साथ क्षेत्र को कई तोहफे भी दिए.  देश का कोई भी ऐसा कोना नहीं है, जो प्रधानमंत्री मोदी के विकास मंत्र से अछूता रहे. इसी कड़ी में शनिवार को बारी थी दमन-दीव की. सिर्फ दो घंटे में पीएम मोदी ने दमन-दीव को विकास की रफ्तार देने के तहत 14 तोहफे देते हुए करीब एक हजार करोड़ की योजनाओं का उद्घाटन किया. दमन-दीव की विकास यात्रा को नए पंख लगाने के तहत पीएम मोदी ने एयर कनेक्टिविटी की शुरुआत की. हैलिकॉप्टर सेवा और एयर एंबुलेंस का भी तोहफा दिया. दमन-दीव के पर्यटन को बढ़ावा देने के मकसद से अहमादाबाद से उड़ान योजना के तहत जोड़ा गया. पीएम ने दमन की स्वच्छता के लिए वहां के प्रसाशन को बधाई दी. दमन में अब तक 2,000 से ज्यादा शौचालय बन चुके हैं, साथ ही यह अब ओडीएफ है. पीएम हर योजना के साथ आम आदमी को जोड़ना चाहते हैं, इसी की बानगी दमन में भी देखने को मिली. पीएम ने कहा कि ई-रिक्शा महिलाओं को मिलने से उनका सशक्तिकरण होगा. ग्रीन एनर्जी पर पीएम मोदी का ख़ास फ़ोकस है. इसी के तहत दमन में 1.40 हजार एलईडी बल्ब बांटे गए. योजना रंग लाई, इससे न सिर्फ पर्यावरण को बेहतर बनाने में मदद मिली है, बल्कि इससे हर साल लोगों को 60 करोड़ की बचत भी हो रही है. हर वर्ग मजबूत हो यही पीएम मोदी का सपना है. दमन में आए मजदूरों के लिए पीपीपी मॉडल के जरिए बेहतर आवास का तोहफा भी दिया. दमन की अर्थव्यस्था में मछुआरों का अहम रोल है. इसी को देखते हुए पीएम ने केरोसिन ड्यूटी जीरो करने की घोषणा की. साथ ही मछुआरों को विकास का नया मंत्र भी दिया. इससे पहले जब प्रधानमंत्री नरेंद्र मोदी दमन पहुंचे तो माहौल पूरी तरह से मोदीमय हो गया. पीएम के एक झलक पाने के लिए लोगों में गजब को जोश देखने को मिला. जहां से भी पीएम मोदी गुजरे, क्या बच्चे, क्या बड़े हर उम्र के लोग अपने प्यारे नेता के रंग में रंगे नजर आए. 