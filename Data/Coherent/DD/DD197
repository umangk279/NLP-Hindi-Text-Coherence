मानसून सत्र को 8 सांसदों के निलंबन के लिये याद किया जायेगा। राज्यसभा के सभापति ने किसानों से संबंधित विधेयकों पर हुए हंगामे के दौरान 8 सांसदों के अमर्यादित व्यवहार पर उन्हें बचे हुए सत्र के लिए निलंबित कर दिया।  वहीं विपक्ष के उपसभापति के खिलाफ अविश्वास प्रस्ताव को भी खारिज कर दिया।  राज्यसभा में शून्यकाल के बाद उपसभापति के विरुद्ध लाए गए अविश्वास प्रस्ताव को सभापति वैंकैया नायडू ने खारिज कर दिया। सत्ता पक्ष के द्वारा 8 सांसदों के खिलाफ सदन में नियमों के विरुद्ध व्यवहार करने के प्रस्ताव पर सभापति ने अपना फैसला सुनाया । सभापति ने रविवार को किसान विधेयक पर चर्चा के दौरान राज्यसभा में अलोकताँत्रिक आचरण करने वाले 8 सांसदों को निलंबित कर दिया। विपक्षी सांसदों ने बकायदा राज्यसभा के महासचिव को पत्र लिखकर उपसभापति के ख़िलाफ़ अविश्वास प्रस्ताव लाया था,जिसे    सभापति ने नियमों के अनुकूल न होने और उपयुक्त फॉर्मेट में न होने के कारण खारिज कर दिया। राज्यसभा में 8 सांसदों के निलंबन के बाद भी तमाम सांसद सदन में मौजूद रहे। जिससे सभापीठ को सदन चलाने में दिक्कतें होती रही। सत्तापक्ष के सांसद निलंबित सांसदों को बाहर निकालने की बात करते रहे,जबकि निलंबित सांसद पहले की तरह हंगामा करते रहे। सदन में शोर शराबे की वजह से कई स्थगनों के बाद राज्यसभा की कार्यवाही दिनभर के लिये स्थगित कर दी गई। सत्तापक्ष ने विपक्ष के आचरण को अमर्यादित बताया है। सभापति ने पहले जीएसटी के मुद्दे पर चर्चा कराने की कोशिश की और फिर बाद में आईआईटी संशोधन विधेयक पर चर्चा को आगे बढ़ाने के प्रयास किये गये लेकिन यह दोनों कार्य आगे नहीं बढ़ पाए और सदन लगातार बाधित होता रहा।  अंत में सदन की कार्यवाही मंगलवार तक के लिए स्थगित कर दी गई।    