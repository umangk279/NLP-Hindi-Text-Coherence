भारतीय कप्तान विराट कोहली ने पुणे टेस्ट में दोहरा शतक जड़ा, जिसके दम पर दूसरे दिन भारत ने अपनी पहली पारी  601 रन पर घोषित की। जहां मयंक अग्रवाल ने शानदार शतक जड़ा, तो वहीं रविंद्र जडेजा ने 91 और अजिंक्य रहाणे ने 59 रन बनाये।   भारत और द.अफ्रीका के बीच पुणे में खेले जा रहे दूसरे टेस्ट मैच के दूसरे दिन द.अफ्रीका ने अपनी पहली पारी में दिन का खेल खत्म होने तक 3 विकेट के नुकसान पर 36 रन बना लिए थे। इस तरह भारत ने अभी भी 565 रनों की बढ़त बनाई है। इससे पहले भारत ने अपनी पहली पारी 601 रन बना कर घोषित कर दी। आज भारत ने अपने पहले दिन के स्कोर 3 विकेट पर 273 रन से आगे खेलना शुरु किया। कप्तान के तौर पर अपना 50वां टेस्ट खेल रहे विराट कोहली ने इस मैच को यादगार बनाते हुए करियर का 26वां शतक पूरा करने में कामयाबी पाई। वहीं दूसरे छोर पर अजिंक्या रहाणे ने भी अर्द्धशतक पूरा करने में कामयाबी पाई। रहाणे 59 रन के स्कोर पर आउट हुए। इस बीच विराट कोहली ने अपने टेस्ट करियर का 7वां दोहरा शतक लगाया,  भारतीय टीम तीन टेस्ट मैच की सीरीज़ में फिलहाल 1-0 से आगे है। 