कोई भी बच्चा और गर्भवती महिलाएं टीकाकरण अभियान से वंचित ना रहें इसके लिए 2 दिसम्बर से सघन मिशन इंद्रधनुष 2.0 शुरु होने जा रहा है। सत्ताईस राज्यों और केन्द्र शासित प्रदेशों के दो सौ बहत्तर जिलों में सघन मिशन इंद्रधनुष 2.0 की शुरुआत हो रही है। चार चरणो मे चलने वाले इस अभियान का मकसद टीकाकरण की दर को सौ फीसद तक पहुंचाना है।   अभियान के तहत बिहार और उत्तर प्रदेश के 650 ब्लॉक पर खास नजर रहेगी क्योंकि इन प्रखंडों मे टीकाकरण की दर कम है। सघन मिशन इंद्रधनुष 2.0 के तहत गर्भवती महिलाओं सहित नवजात बच्चे से लेकर दो साल तक के बच्चों को पूर्ण टीकाकरण किया जाएगा। इस अभियान के तहत बारह बीमारियों से बचाव के लिए टीका दिया जाएगा। सघन मिशन इंद्रधनुष 2.0 को चार चरणों में चलाया जाएगा। टीका सात कार्यदिवस में चलाया जाएगा। प्रथम चरण दो दिसम्बर 2019, दूसरा चरण 6 जनवरी 2020 तीसरा चरण 3 फरवरी 2020, चौथा चरण 2 मार्च 2020 से चलेगा। इस अभियान के तहत सरकार बच्चों के घर घर तक पहुंचेगी। इसके अलावा ईट भट्टे पर काम करने वाले लोग, दिहाड़ी मजदूर, घुंमतु जातियों के अलावा शहरी- झुग्गी झोपड़ी और जनजातीय क्षेत्रों मे भी इस अभियान को चलाया जाएगा। नवजात शिशुओं और बच्चों में होने वाली जानलेवा बीमारियों जैसे  पोलियो, खसरा-रूबेला, रोटा वायरस, डिप्थीरिया, टिटनेस, काली खांसी, टीबी, न्यूमोनिया, जापानी इंसेफ्लाईटिस से बचाव के लिए  संपूर्ण टीकाकरण बेहद जरूरी है। पिछले कई चरणो मे चलाए गए मिशन इंद्रधनुष से करीब 3 करोड़ 40 लाख बच्चों और करीब 88 लाख गर्भवती महिलाओं का टीकाकरण किया गया है। मिशन इंद्रधनुष से टीकाकरण अभियान करीब सात फीसद की दर से सालाना बढ़ोतरी हुई है।   नितेन्द्र सिंह की रिपोर्ट 