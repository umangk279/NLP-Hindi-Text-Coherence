2018 और 2019 में परीक्षा पे चर्चा की जबर्दस्त सफलता और कार्यक्रम के प्रति छात्रों के जबरदस्त उत्साह को देखते हुए एक बार फिर परीक्षा पे चर्चा का आयोजन किया जा रहा है। प्रधानमंत्री नरेंद्र मोदी सोमवार को राजधानी के तालकटोरा स्टेडियम में छात्रों के साथ संवाद करेंगे और उन्हें परीक्षा के तनाव से निपटने के गुर बताएंगे। इस कार्यक्रम में करीब दो हजार छात्र और शिक्षक शामिल होंगे। पहली बार देश के विभिन्न स्कूलों के 50 दिव्यांग छात्र भी परीक्षा पे चर्चा कार्यक्रम में शामिल होंगे।  सीज़न परीक्षाओं का है और परीक्षा को लेकर छात्रों और उनके अभिभावकों में स्वाभाविक तौर पर तनाव रहता है। परीक्षा के दौरान ऐसा लगता है मानो छात्रों का सब कुछ दांव पर लगा हो, ऐसे में उन्हें परीक्षा बोझ की तरह लगने लगती है। छात्रों में व्याप्त परीक्षा के इस तनाव और भय को दूर करने और उन्हें सकारात्मक सोच के साथ आगे बढ़ने के टिप्स देने के मकसद से प्रधानमंत्री नरेंद्र मोदी पिछले दो साल से 'परीक्षा पे चर्चा' के माध्यम से छात्रों, शिक्षकों और अभिभावकों से संवाद कर रहे हैं। 'परीक्षा पे चर्चा' के तीसरे संस्करण में प्रधानमंत्री सोमवार को नई दिल्ली के तालकटोरा स्टेडियम में देशभर के छात्रों से संवाद करेंगे और बोर्ड की परीक्षाओं समेत अन्य प्रवेश परीक्षाओं की तैयारी कर रहे छात्रों को परीक्षा के तनाव से निबटने और परीक्षा को रोचक बनाने के गुर बताएंगे। इस मौके पर छात्रों को प्रधानमंत्री से सीधे सवाल पूछने का भी मौका मिलेगा। परीक्षा पे चर्चा के दौरान तालकटोरा स्टेडियम में देशभर से आए करीब दो हजार छात्र और शिक्षक मौजूद रहेंगे। इनमें से एक हजार छात्रों का चयन mygov प्लैटफॉर्म पर एक ऑनलाइन लघु निबंध प्रतियोगिता के जरिए किया गया। इस प्रतियोगिता में देशभर के कक्षा 9 से 12वीं के 2 लाख 60 हजार से अधिक छात्रों ने हिस्सा लिया। साथ ही छात्रों ने ऑनलाइन ही प्रधानमंत्री को अपने सवाल भी भेजे। विदेशों में सीबीएसई बोर्ड के स्कूलों के छात्रों ने भी इस प्रतियोगिता में हिस्सा लिया और उन्हें भी प्रधानमंत्री से सवाल पूछने का मौका मिलेगा। देश भर के छात्रों में परीक्षा पे चर्चा कार्यक्रम को लेकर जबरदस्त उत्साह है और हर छात्र चाहता है कि प्रधानमंत्री उनके सवालों के जवाब दें। परीक्षा पे चर्चा के दौरान प्रधानमंत्री तालकटोरा स्टेडियम में एक पेंटिंग प्रदर्शनी का भी जायजा लेंगे। परीक्षा तनाव से मुक्ति, परीक्षा प्रबंधन, फ़िट इंडिया, पर्यावरण, जल सुरक्षा, एक भारत श्रेष्ठ भारत और सिंगल यूज़ प्लास्टिक के प्रयोग पर रोक जैसे विषयों पर छात्रों की पेंटिंग्स को इस प्रदर्शनी में शामिल किया गया है।   