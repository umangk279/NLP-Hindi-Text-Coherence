कैबिनेट ने टेक्सटाइल सेक्टर के विकास के लिए कैपेसिटी बिल्डिंग से जुड़ी योजना को मंजूरी दे दी है. इस योजना के तहत 2017-18 और 2019-20 में कुल 1,300 करोड़ रुपये का प्रावधान किया गया है.  योजना के तहत राष्ट्रीय कौशल योग्यता के अनुरूप प्रशिक्षण कोर्स शुरू किए जाएंगे. इस योजना के तहत करीब 10 लाख लोगों को प्रशिक्षित करने के साथ ही टेक्सटाइल सेक्टर के विभिन्न क्षेत्रों के लिए तैयार किया जाएगा. परंपरागत उद्योगों से जुड़े करीब 1 लाख लोगों को इस योजना के तहत प्रशिक्षित किया जाएगा. योजना का मकसद जरूरत के आधार पर और प्लेसमेंट से जुड़े कौशल प्रशिक्षण को बढ़ावा देना है. इस योजना के प्रशिक्षण में अनुसूचित जाति जनजाति और दिव्यांगों को प्राथमिकता दी जाएगी. इससे संगठित क्षेत्र में रोजगार सृजन मे जुड़ी कंपनियों को भी फायदा होगा. इस योजना में प्रशिक्षण और परंपरागत उद्योगों में कौशल विकास को बढ़ावा दिया जाएगा. इससे समाज के सभी तबकों के लिए रोजगार के मौके उपलब्ध हो पाएंगे. सूचना एवं प्रसारण मंत्री स्मृति ईरानी ने कपड़ा क्षेत्र में क्षमता के निर्माण योजना को मंज़ूरी दिए जाने के लिए प्रधानमंत्री नरेन्द्र मोदी और कैबिनेट को आभार व्यक्त किया है। उन्होंने ट्वीट कर कहा है कि इससे कपड़ा क्षेत्र में 'कौशल भारत' को प्रोत्साहन मिलेगा। 