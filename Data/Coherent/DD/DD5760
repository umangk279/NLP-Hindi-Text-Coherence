आइएनएक्स मीडिया मामले में कल गिरफ्तार किए गए पूर्व वित्त मंत्री पी चिदंबरम दिल्ली की राउज एवेन्यू कोर्ट में पेश किए गए, जहां सीबीआई ने 5 दिन की हिरासत मांगी है।  आईएनएक्स मीडिया मामले में भ्रष्टाचार के आरोपों से घिरे पूर्व वित्त मंत्री पी चिदंबरम को आज दिल्ली की राउज़ एवेन्यू अदालत में पेश किया गया। सीबीआई ने चिदंबरम की 5 दिन की हिरासत की मांग की है। इससे पहले आज उनसे सीबीआई मुख्यालय में कई घंटे तक पूछताछ की गई। कल भारी हंगामे के बीच सी बी आई , ईडी और दिल्ली पुलिस की संयुक्त टीमों ने चिदंबरम को  उनके नई दिल्ली के जोरबाग स्थित आवास से  हिरासत में लिया था। चिदंबरम ने कल रात सीबीआई मुख्यालय में ही गुज़ारी। उच्‍चतम न्‍यायालय ने पी. चिदंबरम की याचिका को तुरंत सुनवाई के लिए सूचीबद्ध करने से इंकार कर दिया था। अब उनकी याचिका पर सुप्रीम कोर्ट में शुक्रवार को सुनवाई हो सकती है।  