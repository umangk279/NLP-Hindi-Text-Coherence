भारत और श्रीलंका के बीच खेली जा रही वनडे सीरीज़ का चौथा मैच आज कोलंबो में खेला जा रहा है। भारत ने टॉस जीतकर पहले बल्लेबाज़ी का फैसला किया है। भारतीय टीम में तीन बदलाव हैँ। शार्दुल ठाकुर इस मैच से अपने वनडे करियर की शुरुआत कर रहे हैँ। कुलदीप यादव और मनीष पांडे को भी टीम में शामिल किया गया है। यजुवेन्द्र चहल, केदार जाधव और भुवनेश्वर कुमार टीम से बाहर हैँ।      पल्लेकल में सीरीज़ लॉक करने के बाद जीत से लबरेज़ टीम इंडिया अब कोलंबो में श्रीलंका का शिकार करने के लिए तैयार है। अच्छी बात ये है कि टीम इंडिया इस पूरे दौरे पर एक टीम यूनिट की तरह से लंका पर हावी होने में कामयाब रही है,यानि टीम किसी एक खिलाड़ी पर नहीं टिकी है,और तो और इस वनडे सीरीज़ में रोहित शर्मा ने भी लंका में अपने पुराने घिसेपिटे वनडे रिकॉर्ड को भी धो दिया है। पल्लेकल में जिस तरह से रोहित ने अपने शतकीय अंदाज़ को सामने रखा वो ब्लू ब्रिगेड की मानसिक मज़बूती को सामने रखता है।  वहीं पिछले दो मुक़ाबलों से एम.एस.धोनी के अनुभव का रंग टीम इंडिया की जीत में चमक भर रहा है। हालांकि जीत के इस कलेवर में युवा केदार जाधव और के.एल.राहुल का न चल पाना ज़रूर इन दोनो के लिए एक टेस्ट के तौर पर है।गेंदबाज़ी में जसप्रीत बुमराह का ख़ौफ़ श्रीलंका के बल्लेबाज़ों पर किस कदर छाया हुआ है, इसका असर पिछले दो मुक़ाबलों में खूब दिखा है।जबकि अक्षर पटेल और युवजवेंद्र चहल भी अपनी छाप छोड़ने में कामयाब रहे है,वैसे बेंच स्ट्रेंथ को मापने के लिए अब बाकी बचे दो मैच अहम साबित हो सकते है।ऐसे में कुलदीप यादव को मौका मिले तो हैरान नहीं। वहीं श्रीलंका की बात करे तो इस टीम के लिए अब सबसे बड़ी चुनौती बाकी बचे दो वनडे जीतने की है क्योकि अगर टीम ऐसा करने में कामयाब रहती है तो विश्व कप के लिए वो सीधे क्वालीफाई कर जाएगी लेकिन अगर ऐसा नहीं होता है और जिसकी हाल फिलहाल में उम्मीद भी कम दिख रही है तो टीम को वल्ड कप के लिए क्वालीफाई राउंड खेलना पड़ेगा।इस पूरी सीरीज़ में टीम बेहद थकी हुई नज़र आई  फिर चाहे बल्लेबाज़ी हो गेंदबाज़ी हो या फील्डिंग। ख़ासकर बल्लेबाज़ी इस टीम के लिए कमज़ोर कड़ी साबित हो रही है।न तो टॉप आर्डर चल रहा है और न ही मध्यक्रम सबसे बड़ी बात ये है कि इस टीम के बल्लेबाज़ों का अपने आप पर से भरोसा हिल गया है।गेंदबाज़ी में टीम को संजीवनी देने का काम अकिला धनंजय ने किया ज़रूर था लेकिन अकेले उनके दम पर श्रीलंका मैदान नहीं मार सकती।कुल मिलाकर श्रीलंका के लिए अब कोलंबो की लड़ाई उनके वजूद की जंग होगी जहां जीत मिली तो थोड़ी राहत होगी लेकिन हार उन्हे और ज्यादा तोड़ देगी।  