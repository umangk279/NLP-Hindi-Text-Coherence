साल 2006 में देश को झकझोर देने वाला निठारी कांड अभी भी लोगों के जेहन में कड़वी याद के तौर पर ज़िदा है, जब कोठी के पीछे स्थित नाले से एक-एक कर कई कंकाल और खोपड़ियां मिलने लगीं। इसमें कई चौंकाने वाले खुलासे हुए थे, जिन्हें सुनकर लोग कांप गए। सोमवार को निठारी हत्याकांड के एक मामले में मोनिंदर सिंह पंढेर और सुरेंद्र कोली को मौत की सज़ा सुनाई गई।   निठारी कांड के आठवें मामले में सीबीआई की विशेष अदालत ने आरोपी व्यवसायी मोनिंदर सिंह पंढेर और उसके नौकर सुरेंद्र कोली को फांसी की सज़ा सुनाई है। गाज़ियाबाद की स्पेशल सीबीआई कोर्ट का यह फ़ैसला दोनों आरोपियों पर दर्ज 20 वर्षीय युवती पिंकी सरकार के अपहरण, दुष्कर्म और हत्या के मामले में आया है। स्पेशल जज पवन कुमार तिवारी ने दोनों आरोपियों को दोषी करार देते हुए मौत की सज़ा सुनाई है। 