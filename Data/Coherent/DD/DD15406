जम्मू-कश्मीर के आरएसपुरा, सांबा और अरनिया सेक्टर में नियंत्रण रेखा के पास पाकिस्तान ने फिर संघर्ष विराम का उल्लंघन किया है. पाक गोलीबारी में दो नागरिकों की मौत हो गई है. इस गोलीबारी में सांबा में बीएसएफ का एक जवान शहीद हो गया है.  पाकिस्तान द्वारा की गई गोलीबारी का भारतीय सेना करारा जवाब दे रही है. एहतियात के तौर पर आरएसपुरा और अरनिया में सीमा से सटे क्षेत्रों में सभी स्कूलों को बंद कर दिया गया है. सैन्य सूत्रों के अनुसार पाकिस्तान की तरफ से सुबह तकरीबन 6 बजे से अंतरराष्ट्रीय सीमा के पास आरएसपुरा, अरनिया और रामगढ़ सेक्टर में कई इलाकों में भारी गोलीबारी और गोलाबारी की गई. ख़बरों के अनुसार पाकिस्तानी सैनिकों ने अंतरराष्ट्रीय सीमा से सटे 40 से ज्यादा गांवों को निशाना बनाया है. जम्मू-कश्मीर के उपमुख्यमंत्री निर्मल सिंह ने लगातार संघर्ष विराम उल्लंघन पर पाकिस्तान की कड़ी आलोचना की है. उन्होंने कहा कि पाकिस्तान को इसके गंभीर परिणाम भुगतने पड़ेंगे. 