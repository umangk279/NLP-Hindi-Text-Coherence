कोरोना के संकट की आर्थिक चोट आम आदमी को कम से कम हो, सरकार इसके लिए लगातार राहत का ऐलान कर रही है।  वित्त मंत्री की घोषणाओं के 21 घंटे बाद आरबीआई ने आज ऐलान किय़ा जिन्होंने कर्ज ले रखा है, उन्हें ईएमआई पेमेंट में छूट दी है....कर्ज सस्ते करने के लिए रेपो रेट घटाया है....इन फैसलों को लॉकडाउन में मिडल क्लास को लोन की इएमआई पर 3 महीने की छूट मिल गई है...  कोरोना की महामारी से पैदा हुए संकट के बीच रिजर्व बैंक ने मोर्चो संभालते हुए न केवल लोगों को राहत देने के लिए तमाम कदमों का एलान किया है बल्कि अर्थव्यवस्था के लिए भी जरुरी कदम उठाए हैं । केंन्द्रीय बैंक ने शुक्रवार को अर्थव्यवस्था में नकदी की तंगी दूर करने और कर्ज सस्ता करने के लिए रेपो रेट और सीआरआर  में बड़ी कटौती जैसे कई उपायों की घोषणा की। रिजर्व बैंक गवर्नर शक्तिकांत दास ने मौद्रिक नीति समिति की तीन दिन चली द्विमासिक समीक्षा बैठक के बाद इन उपायों की घोषणा की।  रिजर्व बैंक ने रेपो दर को 0.75 प्रतिशत घटाकर 4.4 प्रतिशत कर दिया वहीं रिवर्स रेपो दर में 0.90 प्रतिश्त की कमी कर इसे 4 प्रतिशत पर ला दिया। गवर्नर शक्तिकांत दास ने कहा कि रेपो दर में कमी से कोरोना वायरस महामारी के आर्थिक प्रभाव से निपटने में मदद मिलेगी।  रेपो दर वह दर होती है जिसपर केन्द्रीय बैंक अल्प अवधि के लिये बैंकों को नकदी उपलब्ध कराता है, वहीं रिवर्स रेपो दर वह दर होती है जिस पर बैंकों को उनकी ओर से आरबीआई में जमा धन पर ब्याज मिलता है. रिवर्स रेपो रेट बाजारों में नकदी की तरलता को नियंत्रित करने में काम आती है.    बैंकों के पास अधिक नकदी उपलब्ध हो इसके लिये उनके नकद आरक्षित अनुपात (सीआरआर) को एक प्रतिशत घटाकर तीन प्रतिशत पर ला दिया गया।  केन्द्रीय बैंक ने कहा है कि उसके सीआरआर में कटौती और नकद धन का प्रवाह बढ़ाने के कुछ अन्य उपायों से बैंकिंग जगत में 3.74 लाख करोड़ रुपये की नकदी उपलब्ध होगी  केंद्रीय बैंक ने देश व्यापी बंदी के चलते कर्ज की किस्त चुकाने में दिक्कतों को देखते हुये बैंकों को सावधिक कर्ज की वसूली में तीन माह टालने की सहूलियत दी है। इसके साथ कार्यशील पूंजी पर ब्याज भुगतान पर भी तीन माह के लिये रोक लगाने की अनुमति दी गयी है। रिजर्व बैंक ने लोगों को आश्वास्त किया है कि देश कि बैंक व्यवस्था मजबूत है, उनका निजी बैंकों में जमा धन पूरी तरह सुरक्षित है और लोगों को घबराकर पैसा निकालना नहीं चाहिए। प्रधानमंत्री नरेंद्र मोदी ने आरबीआई  के रेपो दर में कटौती के फैसले का शुक्रवार को स्वागत करते हुए कहा कि इन घोषणाओं से नकदी में सुधार होगा, बचत होगी और मध्यम वर्ग और कारोबारी वर्ग को मदद मिलेगी। पीएम मोदी ने अपने ट्वीट में कहा, '' आरबीआई ने आज हमारी अर्थव्यवस्था को कोरोना वायरस के प्रभाव से बचाने के लिए बड़े कदम उठाए हैं। इन घोषणाओं से तरलता में सुधार होगा, बचत होगी तथा मध्यम वर्ग और कारोबारी वर्ग को मदद मिलेगी।'' ''रिजर्व बैंक गवर्नर के वित्तीय स्थिरता के लिये पुन: आश्वासन देने वाले शब्दों की वह सराहना करती है।'' सीतारमण ने वाणिज्यिक बैंकों से अपील की है कि वे रिजर्व बैंक की दरों में कमी का फायदा ग्राहकों तक शीघ्रता से पहुंचाएं। 