दिल्ली और एनसीआर में वायु की गुणवत्ता गंभीर स्तर पर। लोगों का सांस लेना हुआ मुश्किल। एनसीआर में भी हालात खराब बने हुए हैं।  दिल्ली-एनसीआर में आज भी प्रदूषण की स्थिति खतरनाक स्तर पर बनी हुई है। आज सुबह दिल्ली के पीतमपुरा में एक्यूआई 1200 के खौफनाक स्तर पर मापा गया। हांलाकि इसके बाद सुबह 10 बजे एक्यूआई गिरकर 503 पर आ गया। इसके अलावा आईपी एक्सटेंशन में एक्यूआई 479 दर्ज किया गया, उसके बाद रोहिणी में 537 औऱ सफदरगंज और मयूर विहार में 506 मापा गया। एनसीआर में भी हालात खराब बने हुए हैं। सुबह दस बजे के आंकड़ों के मुताबिक गाज़ियाबाद में एक्यूआई 554, नोएडा में 594, फरीदाबाद में 556 और गुरूग्राम में 474 दर्ज किया गया। रविवार की बात करें तो कल प्रदूषण का सबसे खराब स्तर रहा। राष्‍ट्रीय राजधानी क्षेत्र में वायु गुणवत्‍ता और बदतर होकर खतरनाक स्थिति में पहुंच गई है। इस स्थिति का अगले दो तीन दिनों तक और बने रहने का अनुमान है। दिल्ली के कई इलाकों में एयर क्वॉलिटी इंडेक्स कल दिन में एक हज़ार और नोएडा, ग़ाज़ियाबाद में 1500 तक पहुंच गया। हालांकि शाम होते होते हल्की हवा चलने से इसमें गिरावट आई लेकिन हवा का स्तर ख़तरनाक बना ही रहा। हालात को देखते हुए दिल्ली के अलावा नोएडा, ग़ाज़ियाबाद, गुड़गांव और फरीदाबाद के स्कूलों को पांच नवंबर तक बंद करने का आदेश दे दिया गया है।  द एनर्जी एंड रिसोर्सेज इंस्टिट्यूट (टेरी) ने लोगों का सलाह दी है कि वे दिल्ली में प्रदूषण के घातक स्तर के चलते बाहरी संपर्क में कमी लाएं और घर से काम करने की कोशिश करें। संस्थान के मुताबिक दिल्ली में वायु प्रदूषण में यह बेतहाशा वृद्धि पड़ोसी राज्यों में पराली जलाने और प्रतिकूल मौसम स्थितियों की वजह से हुई है। दिल्ली सरकार ने भी शहर में गंभीर वायु प्रदूषण के मद्देनजर रविवार को एक स्वास्थ्य परामर्श जारी किया और लोगों से अपील की है कि जहां तक मुमकिन हो खुले में निकलने से बचें। ज़हरीली हवा में खासकर किसानों और खुले में काम करने वालों को खासी तकलीक का सामना करना पड़ रहा है। दिल्ली सरकार ने अपने स्वास्थ्य परामर्श में लोगों से कहा है कि वे खास तौर पर सुबह और देर शाम के समय बाहर निकलने से बचें। परामर्श में वृद्ध, पांच वर्ष से कम उम्र के बच्चों, गर्भवती महिलाओँ को जोखिम की श्रेणी में रखा गया है। इसके अलावा यातायात कर्मियों, रिक्शावालों और पटरी वालों को अधिक सतर्कता बरतने को कहा गया है। इसमें सरकार द्वारा लोगों से एन95 मास्क का उपयोग करने, भारी यातायात और प्रदूषित क्षेत्रों से बचने, सुबह और देर शाम को दरवाजे और खिड़कियां बंद रखने भी सलाह दी गई है। इसमें लोगों से सार्वजनिक परिवहन का उपयोग करने, दोपहिया वाहनों और अन्य वाहन चलाने से बचने और धूम्रपान नहीं करने को भी कहा गया है। 