आज संस्कृत दिवस है. इस मौके पर प्रधानमंत्री व सूचना और प्रसारण मंत्री राज्यवर्धन राठौर ने देशवासियों को बधाई दी है. प्रधानमंत्री ने दूरदर्शन पर प्रसारित होने वाले संस्कृत समाचार और अन्य कार्यक्रमों की सराहना की.  प्रधानमंत्री नरेंद्र मोदी ने अपने संदेश में कहा, “डीडी न्यूज़ पर प्रसारित होने वाली साप्ताहिक संस्कृत पत्रिका 'वार्तावली' के तीन वर्ष पूर्ण होने की बधाई. संस्कृत भाषा के प्रसार के लिए दूरदर्शन द्वारा किए जा रहे प्रयासों के बारे में जानकर प्रसन्नता हुई. अपनी सांस्कृतिक विरासत को सहेजे बिना कोई भी समाज आगे नहीं बढ़ सकता. संस्कृत हमारी संस्कृति और संस्कारों का आधार है. संस्कृत भाषा में जो ज्ञान का भंडार है वह मानव जीवन को नई दिशा दे सकता है. यह हर्ष का विषय है कि भारत ही नहीं अपितु विश्व भर में संस्कृत के प्रति लोगों की रुचि बढ़ रही है.” “विश्व की प्राचीनतम भाषाओं में शामिल संस्कृत को साप्ताहिक कार्यक्रम 'वार्तावली' और संस्कृत प्रसारण के माध्यम से आधुनिक स्वरूप में प्रस्तुत करना दूरदर्शन का सराहनीय प्रयास है. संस्कृत की लोकप्रियता बढ़ाने के लिए इस प्रकार के अभिनव प्रयास आवश्यक हैं.” “संस्कृत दिवस के शुभ अवसर पर दूरदर्शन की पूरी टीम और समूचे संस्कृत जगत को बधाई व शुभकामनाएं.” संस्कृत दिवस के अवसर पर राष्ट्रीय संस्कृत संस्थान में संस्कृत सप्ताह महोत्सव मनाया जा रहा है. इस दौरान संस्कृत को बढ़ावा देने के लिए कई कार्यक्रमों का आयोजन किया जाएगा. 