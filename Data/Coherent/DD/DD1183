कोरोना संकट के समय देशवासियों का सुरक्षा कवच बने आरोग्य सेतु एप में आपकी सुरक्षा के लिए एक और नया फीचर जोड़ा गया है. इसके जरिए  आपको अपने ब्लूटूथ कॉन्टैक्ट के हेल्थ स्टेटस की जानकारी भी मिलेगी, जिसके आधार पर खुद भी अपना रिस्क असेसमेंट कर सकते हैं. हालांकि इसके लिए पहले आपको अपने एप को अपडेट करना पड़ेगा.   नया फीचर खासतौर से तब और ज्यादा उपयोगी है, जब आपका एप मॉडरेट या हाई रिस्क दिखाता है. यानी आपके स्टेटस का रंग ऑरेंज या फिर यलो रहता है. ऐसे में आरोग्य सेतु आपको तारीख, समय और लोकेशन के साथ यह बताता है की आप कोविड-19 पॉजिटिव व्यक्ति के संपर्क में कितनी देर और कितनी बार रहे.  नए फीचर के मुताबिक, आरोग्य सेतु एप क्लिक करने पर आपको यह जानकारी मिलेगी कि हाल के दिनों में आप कितने कोरोना संक्रमित ब्लूटूथ कॉन्टैक्ट के संपर्क में आए हैं. अपने कॉन्टैक्ट के हेल्थ स्टेटस के बारे में जानने के लिए आपको अपने डेटा को अपलोड करने की स्वीकृति देनी होगी,  जिसके बाद एप, आपको उनके हेल्थ स्टेटस के बारे में जानकारी देगा. कोरोना पॉजिटिव के सम्पर्क में रहने की तारीख, समय, लोकेशन और अवधि पता चलने से आप सीधे तौर पर ये पता लगा सकेंगे कि संक्रमण का खतरा कितना है. हालांकि आरोग्य सेतु भी इस मामले में आपको पहले की तरह आगाह करता रहेगा और सलाह भी देगा. फिलहाल नए फीचर के जरिए पिछले 30 दिन में आपके ब्लूटूथ सम्पर्क के बारे में जानकारी मिलेगी. ऐसा हो सकता है कि आप यात्रा या फिर कोई अन्य जरूरी काम के चलते काफी कम वक्त के लिए कोरोना पॉजिटिव के संपर्क में आए हों. हो ये भी सकता है कि संपर्क में आने समय आपने मास्क पहन रखा हो और किसी भी तरह का शारीरिक संपर्क ना हुआ हो. ऐसे में एप के साथ- साथ आप भी रिस्क का अंदाज़ा लगा सकते हैं. हालांकि हमेशा ये ध्यान में रखना जरूरी है की सावधानी ही बचाव है.  फिलहाल एंड्राइड ऑपरेटिंग सिस्टम पर नए फीचर की सुविधा दी गई है. जल्द ही आईओएस प्लेटफार्म के लिए भी इसे जारी किया जाएगा. आपके बॉडीगार्ड की तरह काम करने वाले आरोग्य सेतु पर देशवासियों का भरोसा भी लगातार बढ़ता जा रहा है. अब तक इसे 13 करोड़ 85 लाख से भी ज्यादा लोगों ने डाउनलोड किया है. पिछले दिशानिर्देशों की तरह केंद्र ने अनलॉक 2 के गाइडलाइंस में भी राज्यों को इस एप को प्रचारित, प्रोत्साहित करने के लिए कहा है. सुधाकर दास की रिपोर्ट 