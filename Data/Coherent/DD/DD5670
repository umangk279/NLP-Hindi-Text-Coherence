अनुच्छेद 370 को रद्द किए जाने के खिलाफ दायर याचिकाओं पर उच्चतम न्यायालय के 5 जजों की संविधान पीठ अक्टूबर में करेगी सुनवाई, मामले पर शीर्ष अदालत ने केंद्र को भेजा नोटिस.  जम्मू-कश्मीर से अनुच्छेद 370 हटाने के खिलाफ दायर याचिकाओं पर सुप्रीम कोर्ट में आज सुनवाई हुई। सुप्रीम कोर्ट ने अक्टूबर के पहले सप्ताह में इससे संबंधित याचिकाओं पर सुनवाई के लिए तारीख तय की है। 5 जजों की संविधान पीठ इस मुद्दे पर सुनवाई करेगी। हालांकि सॉलिसिटर जनरल और अटॉर्नी जनरल ने मामले को बेहद संवेदनशील बताते हुए औपचारिक नोटिस जारी नहीं करने का अनुरोध किया लेकिन अदालत ने मांग ठुकराते हुए केंद्र और जम्मू कश्मीर को नोटिस जारी किया। सुप्रीम कोर्ट ने याचिकार्ताओं को कश्मीर जाने की अनुमति दी, लेकिन कोई राजनीतिक गतिविधि में हिस्सा नहीं लेने की हिदायत भी दे दी। अदालत के आदेश के बाद सीपीएम नेता सीताराम येचुरी जम्मू-कश्मीर जाकर पार्टी के नेता और पूर्व विधायक यूसुफ तारिगामी से मिल सकते हैं। सुप्रीम कोर्ट ने कश्मीरी छात्रों की याचिका पर सुनवाई के बाद याचिकाकर्ता छात्रों को अनंतनाग जाकर घरवालों से मिलने की इजाजत भी दी। राज्य सरकार को इसके लिए प्रबन्ध और पुलिस सुरक्षा मुहैया कराने का आदेश दिया गया है।  