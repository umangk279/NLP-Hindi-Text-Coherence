इंदौर के टाट पट्टी बाखल में सर्वे करने गए स्वास्थ्य विभाग के कर्मचारियों के ऊपर पत्थर मारने के मामले में इंदौर पुलिस ने कड़ी कार्रवाई की है। सात पत्थरबाजों को गिरफ्तार भी किया गया है। इनमें से चार पर राष्ट्रीय सुरक्षा कानून (रासुका) के तहत कार्रवाई की गई है।  इंदौर के कलेक्टर एवं जिला दण्डाधिकारी श्री मनीष सिंह ने बुधवार 1 अप्रैल 2020 को इंदौर के टाटपट्टी बाखल में हुए घटनाक्रम के संबंध में चार व्यक्तियों के खिलाफ राष्ट्रीय सुरक्षा अधिनियम 1980 के तहत सख्त कार्रवाई की है। गौरतलब है कि बुधवार 1 अप्रैल को टाटपट्टी बाखल क्षेत्र में महामारी कोविड-19 की स्क्रीनिंग के लिए गए चिकित्सक दल से संबंधितों ने अभद्र व्यवहार व पथराव किया था। श्री सिंह ने यह कार्रवाई थाना छत्रीपुरा इंदौर द्वारा प्रस्तावित रासुका प्रकरणों पर की है। जारी आदेश के तहत मोहम्मद मुस्तफा पिता हाजी मोहम्मद इस्माईल, मोहम्मद गुलरेज पिता हाजी अब्दूल गनी, सोयब उर्फ शोभी पिता मोहम्मद मुख्तयार और मज्जू उर्फ मजीद पिता अब्दुल गफूर के खिलाफ रासुका के तहत कार्रवाई की गई है। श्री सिंह ने चारों आरोपियों को राष्ट्रीय सुरक्षा अधिनियम 1980 के तहत इंदौर से निरूद्ध करते हुए केंद्रीय जेल, रीवा में रखने के आदेश जारी किए हैं।   