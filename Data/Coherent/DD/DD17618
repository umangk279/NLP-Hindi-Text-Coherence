कोरियाई प्रायद्वीप में बढ़ते तनाव के बीच दक्षिण कोरिया ने उत्तर कोरिया को बातचीत का प्रस्ताव दिया जिसे उत्तर कोरिया ने ठुकरा दिया है। दक्षिण कोरिया की समाचार एजेंसी योनहाप ने आज यह जानकारी दी।   दोनों देशों के विदेश मंत्रियों ने मनीला में एक क्षेत्रीय फोरम से इतर मुलाकात की जहां दोनों के बीच थोड़ी बहस हुई।इस घटना की जानकारी तब मिली जब दक्षिण कोरिया के राष्ट्रपति मून जेई इन ने अमेरिकी राष्ट्रपति डोनाल्ड ट्रंप के साथ फोन पर ‘‘शांतिपूर्ण समाधान’’ की अपील की। राष्ट्रपति ब्लू हाउस की ओर से जारी एक बयान में बताया गया कि मून ने ट्रंप से कहा कि 1950-1953 तक चले कोरियाई युद्ध के बाद दक्षिण ‘‘दूसरा युद्ध नहीं होनें दे सकता।’’ योनहाप ने विदेश मंत्रालय के एक अधिकारी के हवाले से कहा कि दक्षिण कोरिया के विदेश मंत्री कांग क्यूंग-वहा और उत्तर कोरिया के उनके समकक्ष री योंग-हो के बीच रात्रि भोज के दौरान संक्षिप्त मुलाकात हुई। मुलाकात के दौरान कांग ने री से अनुरोध किया कि वह विभाजित प्रायद्वीप में तनाव को कम करने के लिए सोल की सैन्य बातचीत और विभाजित परिवारों को फिर से मिलाने के लिए नए दौर की चर्चा की पेशकश को स्वीकार करें। रिपोर्ट में एक अज्ञात अधिकारी के हवाले से कहा गया है कि कांग के अनुरोध को री ने यह कहते हुए ठुकरा दिया कि वर्तमान स्थिति में उत्तर कोरिया पर दबाव बनाने के लिए दक्षिण कोरिया ने अमेरिका के साथ गठजोड़ किया हुआ है और ऐसे में इन प्रस्तावों में संजीदगी नहीं है। दोनों कोरियाई देशों के बीच मंत्री स्तर की यह पहली बैठक थी। यह मुलाकात संयुक्त राष्ट्र सुरक्षा परिषद् द्वारा उत्तर कोरिया पर उसकी पहली अंतरमहाद्वीपीय बैलिस्टिक मिसाइल के सफल परीक्षण को लेकर लगाए गए प्रतिबंधों के एक दिन बाद हुई है। उत्तर कोरिया के मिसाइल परीक्षण ने दुनिया को चिंता में डाल दिया है।  