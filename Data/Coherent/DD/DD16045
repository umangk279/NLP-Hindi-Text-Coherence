गुजरात विधानसभा में पहले चरण के चुनाव के लिए प्रचार अभियान तेज़ी से चल रहा है। पहले दौर के मतदान से पहले राज्य में भाजपा और कांग्रेस समेत तमाम राजनीतिक दलों ने अपना पूरा दम लगा दिया है।    पीएम तीन और चार दिसम्बर को सौराष्ट और दक्षिण गुजरात में पार्टी की रैलियों को संबोधित करेंगे। वहीं कांग्रेस की ओर से पार्टी के उपाध्यक्ष राहुल गांधी ने कल अमरेली, बोटाड और भावनगर में चुनावी रैलियां की, जहां उन्होंने लोगों से राज्य में कांग्रेस की सरकार बनाने की अपील की। गुजरात में जैसे जैसे पहले चरण के चुनाव की तारीख 9 दिसंबर नजदीक आ रही है, राजनैतिक दलों का प्रचार जोर पकड़ता जा रहा है । दो दिन में आठ रैलियां करने के बाद पीएम मोदी अगले तीन दिन बाद फिर से गुजरात के सियासी रण में उतरने जा रहे हैं। पीएम तीन और चार दिसम्बर को सौराष्ट और दक्षिण गुजरात में पार्टी की रैलियों को संबोधित करेंगे । तीन दिसम्बर को पीएम दक्षिण गुजरात के भरूच तथा सौराष्ट्र के सुरेन्द्र नगर और राजकोट में चुनावी सभाओं को सम्बोधित करेंगे। चार दिसम्बर को पीएम दक्षिण गुजरात के धरमपुर, सौराष्ट्र के भावनगर, जूनागढ और जामनगर में चुनावी सभाओं को सम्बोधित करेंगे । वहीं कांग्रेस की ओर से पार्टी के उपाध्यक्ष राहुल गांधी ने गुरुवार को अमरेली, बोटाड और भावनगर में चुनावी रैलियां की, जहां उन्होंने लोगों से राज्य में कांग्रेस की सरकार बनाने की अपील की। अपने दौरे की शुरुआत राहुल ने बोटाड के घटाडा में स्वामीनारायण मंदिर के दर्शन से की। अपनी रैलियों में राहुल ने गुजरात सरकार के कामकाज पर सवाल खडे किए । वहीं बीजेपी के कार्यकर्ता राज्य में घर-घर जाकर प्रचार कर रहे हैं। बीजेपी का कहना है कि राज्य में जिस तरह से विकास का मुद्दा आगे बढ़ाया गया है उससे कांग्रेस हताश हो गयी है। राज्य के चुनावों में इस बार जातिगत समीकरणों पर भी खासा जोर है। राज्य के दलित नेता जिग्नेश मेवानी भी चुनावों में किस्मत आजमा रहे हैं। हालांकि उन्होंने कहा कि वो किसी पार्टी को समर्थन नहीं दे रहे हैं, बल्कि उनके विचारों को दूसरी पार्टियों का समर्थन मिल रहा है। कुल मिलाकर पहले चरण के मतदान से पहले राज्य में दोनों ही पार्टियों ने अपना पूरा दम लगा दिया है, वहीं प्रधानमंत्री मोदी के मैदान में उतरने से राज्य का चुनाव और रोमांचक हो गया है। राज्य में 9 और 14 दिसंबर को मतदान है जबकि 18 दिसंबर को मतगणना होगी   