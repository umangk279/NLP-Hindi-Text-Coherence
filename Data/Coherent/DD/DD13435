भ्रष्टाचार के मामले में दोषी करार दिए गए पाकिस्तान के पूर्व प्रधानमंत्री नवाज शरीफ और उनकी बेटी मरियम को शनिवार को लाहौर हवाई अड्डे पहुंचते ही गिरफ्तार कर लिया गया.  नवाज और उनकी बेटी मरियम लंदन से अबू धाबी के रास्ते पाकिस्तान पहुंचे हैं. आय से अधिक संपत्ति और भ्रष्टाचार के गंभीर मामलों में नवाज को 10 साल और मरियम को 7 साल की सजा सुनाई गई है. पनामा केस में भी पाकिस्तान की सुप्रीम कोर्ट ने नवाज शरीफ को दोषी करार दिया था. नवाज शरीफ को आजीवन चुनाव लड़ने से प्रतिबंधित किया गया है. सुप्रीम कोर्ट के फैसले के बाद ही नवाज शरीफ ने प्रधानमंत्री का पद छोड़ दिया था और वह अपनी बीमार पत्नी के इलाज के लिए लंदन चले गए थे. 