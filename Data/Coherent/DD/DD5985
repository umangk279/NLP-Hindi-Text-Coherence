 भारत की चोटी की पहलवान विनेश फोगाट ने वारसा में पोलैंड ओपन कुश्ती टूर्नामेंट में महिलाओं के 53 किग्रा में स्वर्ण पदक जीता। यह इस भार वर्ग में उनका लगातार तीसरा स्वर्ण पदक है।  इस 24 वर्षीय खिलाड़ी ने फाइनल में स्थानीय पहलवान रुकसाना को 3-2 से हराया। विनेश ने इससे पहले क्वार्टर फाइनल में रियो ओलंपिक की कांस्य पदक विजेता स्वीडन की सोफिया मैटसन को हराया था।  इस शीर्ष भारतीय पहलवान ने पिछले महीने स्पेन में ग्रां प्री और तुर्की के इस्ताम्बुल में यासर दोगु अंतरराष्ट्रीय टूर्नामेंट में भी स्वर्ण पदक जीते थे।  विनेश ने बाद में ट्वीट किया, ‘‘मजबूत प्रतिद्वंद्वी के खिलाफ कुश्ती करने से मेरे लिये सबसे बड़ा सकारात्मक पहलू यह रहता है कि इससे मैं अपना सर्वश्रेष्ठ प्रदर्शन करती हूं और इससे मुझे महत्वपूर्ण सबक मिलता है। पोलैंड ओपन में अपने प्रदर्शन से खुश हूं। मैं 53 किग्रा में इस शुरुआत से उत्साहित हूं। ’’ 