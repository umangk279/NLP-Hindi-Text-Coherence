रक्षा मंत्री राजनाथ सिंह ने कहा है कि चीन के साथ वास्तविक नियंत्रण रेखा पर विवाद के समाधान के लिए सैन्य और कूटनीतिक स्तरों पर वार्ताएं जारी हैं। उन्होंने कहा कि भारत इस विवाद का शीघ्र समाधान करने के प्रति वचनबद्ध है।   भारतीय जनता पार्टी की आभासी महाराष्ट्र जनसंवाद रैली को संबोधित करते हुए रक्षा मंत्री राजनाथ सिंह ने कहा कि नरेन्द्र मोदी सरकार सुनिश्चित करेगी कि भारत-चीन सीमा पर स्थिति को लेकर देश का गौरव कम न हो। उन्होंने कहा कि इस महीने की छह तारीख को सैन्य स्तर पर हुई बातचीत रचनात्मक थी और दोनों देशों ने गतिरोध दूर करने के लिए संवाद का मार्ग जारी रखने पर सहमति व्यक्त की।  रक्षा मंत्री ने कहा कि कांग्रेस नेता राहुल गांधी और कुछ अन्य विपक्षी नेताओं ने भारत-चीन सीमा की स्थिति के बारे में सरकार से स्पष्टीकरण मांगा था। उन्होंने कहा कि वे जनता को आश्वासन देना चाहते है कि देश का नेतृत्व सक्षम हाथों में है और भारत अपने गौरव और स्वाभिमान की कीमत पर कोई समझौता नहीं करेगा। उन्होंने राजनीतिक दलों से अपील की कि वे राष्ट्र हित के मुद्दों पर सभी मतभेद भुलाकर काम करें।     