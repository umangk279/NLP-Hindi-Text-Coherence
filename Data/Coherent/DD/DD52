विदेश मंत्री एस जयशंकर जापान की राजधानी टोक्यो में क्वाड समूह के देशों के विदेश मंत्रियों की बैठक में शामिल हुए. इस समूह में जापान, अमेरिका, ऑस्ट्रेलिया और भारत शामिल हैं. इससे पहले विदेश मंत्री जयशंकर ने अमेरिकी विदेश मंत्री माइक पोम्पिओ से मुलाकात की और हिंद-प्रशांत क्षेत्र में स्थिरता सुनिश्चित करने के तरीकों पर चर्चा हुई.  कोरोना जैसी घातक महामारी के बीच मंगलवार को जापान की राजधानी टोक्यो में क्षेत्र से जुड़ी एक बेहद महत्पूर्ण और उच्च स्तरीय बैठक हुई. विदेश मंत्री एस जयशंकर ने क्वाड समूह के देशों जापान, अमेरिका, ऑस्ट्रेलिया और भारत के विदेश मंत्रियों की बैठक में शामिल हुए. बैठक को संबोधित करते हुए विदेश मंत्री ने कहा कि पिछले साल की तुलना में आज की दुनिया काफी अलग है, जब क्वाड मंत्री स्तरीय की पहली बैठक संयुक्त राष्ट्र महासभा की बैठक के मौके पर न्यूयॉर्क में हुई थी. इस दौरान एस जयशंकर ने हिद प्रशांत क्षेत्र को स्वतंत्र, खुला और समावेशी बनाने रखने के लिए क्वाड के सामूहिक विजन का भी जिक्र किया. क्वाड समूह को हिंद प्रशांत क्षेत्र में विशेष रूप से उन देशों का महत्वपूर्ण समर्थन मिल रहा है जो चीन के बढ़ते दबदबे से चिंतित हैं, लेकिन उसकी आक्रामक नीतियों का मुकाबला करने के लिए उनके पास न पर्याप्त साधन है और न ही ताकत. बैठक में संपर्क और बुनियादी ढांचे के विकास, सुरक्षा, साइबर और समुद्री सुरक्षा, आतंकवाद सहित क्षेत्र की स्थिरता और समृद्धि जैसे महत्वपूर्ण मुद्दों पर मुख्य रूप से चर्चा हुई. इससे पहले विदेश मंत्री ने अपने अमेरिकी समकक्ष माइक पोम्पिओ से मुलाकात की. इस दौरान दोनों नेताओं के बीच द्विपक्षीय संबंधों से जुड़े विभिन्न पहलुओं और हिंद-प्रशांत क्षेत्र में स्थिरता सुनिश्चित करने के तरीकों पर चर्चा हुई. बैठक के बाद जयशंकर ने ट्वीट कर कहा, ‘‘विदेश मंत्री पोम्पिओ के साथ द्विपक्षीय वार्ता कर अपनी तोक्यो यात्रा की शुरुआत की. कई क्षेत्रों में हमारी साझेदारी में प्रगति को देख खुश हूं. हिंद-प्रशांत क्षेत्र में स्थिरता और समृद्धि के लिए मिल कर काम करेंगे.’’ क्वाड समूह की बैठक शुरू होने से पहले विदेश मंत्री ने जापान के नवनियुक्त प्रधानमंत्री योशिहिदे सुगा से मुलाकात की. बैठक के दौरान दोनों देशों के बीच द्विपक्षीय और विशेष साझेदारी के वैश्विक आयामों के बारे में भी चर्चा हुई. विदेश मंत्री एस जयशंकर के अपनी दो दिवसीय यात्रा के दौरान क्वाड देशों के अपने सभी समकक्षों के साथ द्विपक्षीय वार्ता की उम्मीद है. इन बैठकों में कोविड महामारी से उपजे हालात से निपटने के लिए सदस्य देशों के समन्वय स्थापित करने पर चर्चा होने की संभावना है. 