देश में आर्थिक सुधारों को बुधवार को उस वक़्त बड़ी रफ़्तार मिली जब कैबिनेट ने कई बड़े फैसले लिए. एअर इंडिया की हालत सुधारने की दिशा में बड़ा फ़ैसला लिया गया, तो एफ़डीआई नियमों में बदलाव ने सुधारों के नए दौर के दरवाज़े खोल दिए.  बुधवार को पीएम नरेंद्र मोदी की अध्यक्षता में जब कैबिनेट की बैठक हुई तो एजेंडा बेहद साफ़ था. सरकार ने विभिन्न क्षेत्रों में विदेशी निवेश से जुड़े नियमों को आसान बनाकर व्यापार को बढ़ाने और अर्थव्यवस्था मे नई जान फूंकने के लिए ताबड़तोड़ फ़ैसले लिए. इन फ़ैसलों में, सिंगल ब्रांड रिटेल ट्रेडिंग में 100 फ़ीसदी ऑटोमैटिक रूट से विदेशी निवेश, सरकारी एयरलाइंस एअर इंडिया में 49% तक एप्रूवल रूट से विदेशी निवेश तथा निर्माण क्षेत्र के लिए भी एफडीआई नियमों को उदार बनाने जैसे बड़े फ़ैसले शामिल हैं. सिंगल ब्रांड रिटेल ट्रेडिंग में 100 फ़ीसदी विदेशी निवेश सिंगल ब्रैंड रिटेल में ऑटोमैटिक रूट से 100 फ़ीसदी एफडीआई को मंज़ूरी दे दी गई है. सिंगल ब्रैंड रिटेल में 100 फ़ीसदी एफडीआई तो पहले है. अभी सिंगल ब्रांड रिटेल व्यापार में 49 फ़ीसदी का निवेश ऑटोमैटिक रूट से तथा उससे अधिक का निवेश 100 फ़ीसदी तक सरकार की मंज़ूरी के बाद करने का प्रावधान था. लेकिन अब सरकार ने ऑटोमैटिक रूट के जरिए विदेशी निवेश को मंज़ूरी दी है. यानि इससे शर्तें पूरी करने के बाद कंपनियों को खुद मंज़ूरी मिल जाएगी. आसान शब्दों में समझें तो निवेश मंज़ूरी की प्रक्रिया बेहद आसान हो जाएगी. यह फ़ैसला रिटेल कंपनियों के लिए बड़ी राहत की ख़बर लाया है. सिंगल ब्रांड के कारोबार में कई विदेशी कंपनियां पहले ही यहां कारोबार शुरू कर चुकी हैं, जबकि कई कंपनियां यहां आने को तैयार हैं. एअर इंडिया के लिए भी एफडीआई को मंज़ूरी केंद्रीय कैबिनेट ने एअर इंडिया इंडिया में जान फूंकने के लिए महत्वपूर्ण फ़ैसला किया. सरकार के फ़ैसले से एअर इंडिया में 49 फ़ीसदी विदेशी निवेश का रास्ता साफ कर दिया है. विदेशी विमानन कंपनी को एअर इंडिया में 49 फ़ीसदी तक हिस्सेदारी लेने की भी अनुमति दी गई है, हालांकि इसके लिए विदेशी विमानन कंपनी को मंज़ूरी लेनी होगी. एयरलाइंस में विदेशी निवेश संबंधी अब तक की नीति के अनुसार अनुसूचित और गैर-अनुसूचित हवाई परिवहन सेवाओं के क्षेत्र में काम कर रही भारतीय कंपनियों की चुकता पूंजी में विदेशी विमानन कंपनी 49 फ़ीसदी तक हिस्सेदारी ले सकती हैं, लेकिन यह प्रावधान एयर इंडिया पर लागू नहीं था. ताजा फैसले के मुताबिक एअर इंडिया में भी विदेशी एयरलाइंस 49 फ़ीसदी तक हिस्सेदारी ले सकेंगी. लेकिन किसी भी सूरत में प्रभावी नियंत्रण और अहम हिस्सेदारी भारतीयों के हाथ ही में रहेगा. सरकार का ये फ़ैसला एअर इंडिया के विनिवेश में मदद कर सकता है. उम्मीद है कि दावेदारों की सूची में विदेशी एयरलाइंस के शामिल होने से काफी बेहतर क़ीमत सरकार को मिल सकेगी. रियल एस्टेट में भी ऑटोमैटिक रूट से 100 फ़ीसदी विदेशी निवेश केंद्र सरकार ने रियल इस्टेट ब्रोकिंग सर्विसेज में भी ऑटौमैटिक रूट से 100 फ़ीसदी विदेशी निवेश की इजाजत दी है. लेकिन ऐसी कंपनी सिर्फ़ ब्रोकिंग का काम देखेंगी, रियल एस्टेट बिजनेस नहीं. दूसरे शब्दों में वो जमीन-जायदाद खुद खरीदकर नहीं बेचेंगी, बल्कि खरीदार और विक्रेता के बीच माध्यम का काम करेंगी. गौरतलब है कि विदेशी निवेश के मौजूदा नियमों के तहत रियल एस्टेट प्रोजेक्ट में 100 फ़ीसदी विदेशी निवेश की इजाजत है. क्या है प्रत्यक्ष विदेशी निवेश सामान्य भाषा में समझें तो किसी एक देश की कंपनी का दूसरे देश में किया गया निवेश प्रत्यक्ष विदेशी निवेश यानि एफडीआई कहलाता है. ऐसे निवेश से निवेशकों को दूसरे देश की उस कंपनी के प्रबंधन में कुछ हिस्सा हासिल हो जाता है, जिसमें उसका पैसा लगता है. सरकार के फ़ैसले से क्या फ़ायदा होगा कैबिनेट के तमाम फ़ैसलों से देश को बड़े फ़ायदे होंगे. सरकार के मुताबिक ये फ़ैसले एफडीआई पॉलिसी को उदार और आसान बनाने के लिए किए गए, जिससे व्यापार को बढ़ाया जा सके. इस फ़ैसले से इन सेक्टर्स में निवेश बढ़ेगा. विदेशी कंपनियां अब भारत में आसानी से निवेश कर पाएंगी. लिहाजा ऐसे में नए रोजगार के अवसर भी बढ़ेंगे. एफडीआई से घरेलू अर्थव्यवस्था में नई पूंजी आएगी. साथ ही नई प्रौद्योगिकी भी देश में आती है. एफडीआई के इन फैसलों से अर्थव्यवस्था में गति आएगी. साथ ही देश की ईज ऑफ डूइंग बिजनेस रैकिंग में इजाफा हो सकता है. दरअसल एफडीआई से विदेशी निवेशक और निवेश हासिल करने वाला देश, दोनों को फायदा होता है. सरकार का ये कदम ऐसे समय में आया है जब प्रधानमंत्री मोदी 22 जनवरी से दावोस में होने वाली विश्व आर्थिक मंच की सालाना बैठक में हिस्सा लेने के लिए जा रहे हैं. पीएम वहां सम्मेलन के पूर्ण अधिवेशन को संबोधित करने के साथ ही दुनिया की जानी-मानी कंपनियों के प्रमुखों को भी संबोधित करेंगे. इसके जरिए वो उन्हें भारत में निवेश के विशाल अवसरों की ओर आकर्षित करने के साथ-साथ अपनी सरकार के नीतियों और कार्यक्रमों की भी जानकारी देंगे. माना जा रहा है कि इस अहम बैठक में शामिल होने से पहले पीएम मोदी अपनी सरकार के नीतिगत फ़ैसलों के जरिए निवेशकों को निवेश अनुकूल माहौल का ठोस संदेश देना चाहते हैं. 