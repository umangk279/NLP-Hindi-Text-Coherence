गृहमंत्री राजनाथ सिंह ने पाकिस्तान की नापाक हरकतों के लिए उसे आड़े हाथ लिया है. उन्होंने चेतावनी भरे लहजे में कहा कि पाकिस्तान कभी कश्मीर को भारत से अलग करने के अपने नापाक इरादों में कामयाब नहीं होगा. कश्मीर हमेशा भारत का अभिन्न अंग था और हमेशा रहेगा.  उन्होंने रविवार को त्रिपुरा में भाजपा की विजय रथ यात्रा की शुरुआत की. राजधानी अगरतला के दुर्गाबाड़ी से शुरू हुई यह यात्रा बीटी कॉलेज मैदान पर समाप्त हुई. इसके बाद अपने संबोधन में गृहमंत्री ने प्रदेश की सत्ता पर काबिज सीपीएम को राज्य के पिछड़ेपन के लिए ज़िम्मेदार बताया. त्रिपुरा की वाम मोर्चा सरकार पर भ्रष्टाचार के कई मामलों में फंसे होने का आरोप लगाते हुए गृहमंत्री राजनाथ सिंह ने लोगों से अपील की कि वे 18 फरवरी को होने वाले विधानसभा चुनावों में राज्य की वामपंथी सरकार को सत्ता से बेदखल कर भाजपा को एक मौका दें. बरजाला इलाके में एक रैली को संबोधित करते हुए राजनाथ सिंह ने कहा कि भाजपा के शासनकाल में एक भी मंत्री किसी घोटाले में शामिल नहीं पाया गया, जबकि इसके उलट त्रिपुरा की वाम मोर्चा सरकार के 25 साल के शासनकाल में बेरोजगारी, भुखमरी और हिंसा का बोलबाला रहा है. उन्होंने कहा कि इसलिए भाजपा राज्य में एक मौका मांग रही है. 