वैश्विक समुदाय के नेताओं को जिस पल का इंतजार था वह आ ही गया। आखिरकार विश्व की दो सबसे बड़ी शक्तियों के नेता अमेरिकी राष्ट्रपति डोनाल्ड ट्रंप और उनके रूसी समकक्ष व्लादिमीर पुतिन के बीच मुलाकात हो ही गई। इसकी शुरुआत ट्विट के साथ हुई जिसमें अमेरिकी राष्ट्रपति ने कहा कि व्लादमीर पुतिन सहित विश्व के नेताओं के साथ सभी मुलाकातों के लिए तैयार हूं।     जी-20 शिखर सम्मेलन से इतर विश्व के सभी नेताओं की निगाहें अमेरिकी राष्ट्रपति डोनाल्ड ट्रंप और उनके रूसी समकक्ष व्लादिमीर पुतिन के बीच हुई मुलाकात पर लगी रही। दोनों नेताओं ने मुलाकात के दौरान वैश्विक और द्विपक्षीय मुद्दों पर बातचीत की। डोनाल्ड ट्रंप और व्लादिमीर पुतिन की मुलाकात इस लिहाज से भी महत्वपूर्ण मानी जा रही है क्योंकि अमेरिकी चुनाव में रूस के हस्तक्षेप को लेकर एफबीआई की जांच चल रही है। अभी के दौर की बात करें तो दोनों देशों के नेताओं की द्विपक्षीय मुलाकात के कई मायने निकाले जा सकते हैं। मुलाकात के बाद अमेरिकी राष्ट्रपति डोनाल्ड ट्रंप ने कहा कि राष्ट्रपति पुतिन और मैंने कई मुद्दों पर चर्चा की और मेरे ख्याल से यह अच्छी रही। हम रूस, अमेरिका और सभी से जुड़ी हुई घटनाओं को लेकर काफी सकारात्मक तरीके से आगे बढ़े। आपके साथ होना मेरे लिए सम्मान है। वहीं रूस के राष्ट्रपति व्लादिमीर पुतिन ने ट्रंप से कहा कि मैंने आपके साथ फोन पर कई बार द्विपक्षीय और अंतरराष्ट्रीय मुद्दों पर बातचीत की। जाहिर है फोन पर होने वाली बातें काफी नहीं होती। यदि हमे द्विपक्षीय तरीके से सकारात्मक परिणाम चाहिए तो अंतरारष्ट्रीय समस्याओं और मुद्दों को सुलझाना होगा। मैं आपसे व्यक्तिगत रुप से मिलकर काफी खुश हूं और उम्मीद करता हूं कि हमारी मुलाकात के सकारात्मक परिणाम निकलेंगे। 