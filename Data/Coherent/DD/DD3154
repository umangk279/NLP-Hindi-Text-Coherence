चीन के वुहान शहरर पर कोरोनावायरस के प्रकोप का असर साफ दिख रहा है। चीन में कोरोना वायरस से मरने वालों की संख्या 132 के पास पहुंच गई है। इस वायरस से संक्रमित लोगों की संख्या बढ़कर 6000 से पार हो गई है। चीन के राष्ट्रपति शी जिनपिंग ने WHO के महानिदेशक से मुलाकात कर कोरोना वायरस की समस्या से निपटने का भरोसा दिया।  कोरोनावायरस से मौत का आंकड़ा बढ़ता जा रहा है। चीन में अब तक 132 लोगों की मौत हो चुकी है,और इस घातक वायरस से संक्रमित लोगों की संख्या 6000 के पास पहुंच गई है। इनमें 57 मामले अन्य देशों में पाए गए हैं। इन लोगों में  बारह सौ उनचालीस लोगों की हालत बेहद गंभीर है। इस वायरस से सबसे ज्यादा प्रभावित वुहान शहर को अलग थलग कर दिया गया है और यातायात व्यवस्था बंद कर दी गई है। साथ ही लोगों  के इकट्ठा होने पर रोक लगा दी गई है। वुहान में ही यह वायरस शुरु हुआ था।  चीन  के अलावा कोरोनावायरस के अमेरिका, हांगकांग, मकाऊ, ताईवान और श्रीलंका में भी मामले मिले हैं। इस बीच विश्व स्वास्थ्य संगठन के महानिदेशक ट्रेडोस अधानोम घेब्रेयसुस ने चीन का दौरा किया है। उन्होने चीनी अधिकारियों और विशेषज्ञों के साथ महामारी की रोकथाम पर भी चर्चा की। WHO एक ग्लोबल क्लीनिकल डाटा प्लेटफार्म शुरु कर रहा है ताकि सदस्य देश कोरोना वायरस के बारे में सार्वजनिक स्वास्थ्य जानकारी देने के लिए क्लीनिकल डाटा तैयार करने में योगदान कर सकें। स्वास्थ्य संगठन कोरोनावायरस पर लगातार नजर रखे हुए है और जरूरत पड़ने पर एक आपात समिति की बैठक बुला सकता है। समिति के सदस्यों को इस संबंध में तैयार रहने को कहा गया है और उन्हे कोरोनावायरस से संबंधित गतिविधियों की लगातार जानकारी दी जा रही है।  