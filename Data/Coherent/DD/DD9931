मन्नान वानी के बाद श्रीनगर में सुरक्षाबलों को आज एक और कामयाबी हाथ लगी।  जम्मू-कश्मीर की राजधानी श्रीनगर के फतेह कदाल इलाके में सुरक्षा बलों और आतंकियों के बीच मुठभेड़ में सुरक्षा बलों ने तीन लश्कर आतंकियों को ढेर किया।  इस मुठभेड में एक पुलिस कर्मी भी शहीद हो गया है तो वहीं अन्य घायल हो गए । लश्कर कमांडर महराजुदीन बांगरु  के मरने से लश्कर को बड़ा झटका लगा है।   जम्मू-कश्मीर में सुरक्षा बलों द्वारा आतंकवादियों का सफाया लगातार जारी है। श्रीनगर में बुधवार को सुरक्षा बलों के साथ एक मुठभेड़ में तीन आतंकवादी मारे गए। हालाँकि इस मुठभेड़ में एक पुलिसकर्मी भी शहीद हो गए। राज्य के पुलिस महानिदेशक ने बताया कि तीनों आतंकियों का शव बरामद कर लिया गया जिनमें दो की पहचान भी हो गई। इनमें से एक की पहचान मेहराज-उद-दीन बांगरू और दूसरे की पहचान फैद मुस्ताक वजा के रूप में हुई। आतंकियों के पास से हथियार और अन्य सामग्री भी बरामद की गई। इस बीच मुठभेड़ में शहीद हुए जम्मू कश्मीर पुलिस के स्पेशल ऑपरेशन ग्रुप के जवान कमल किशोर को श्रद्धांजलि दी गई। बुधवार सुबह आतंकियों के श्रीनगर के भीड़-भाड़ वाले फतह कदल इलाके में छिपे होने की सूचना पर सुरक्षाबलों ने इलाके को घेर लिया, जिसके बाद आतंकियों ने सुरक्षाबलों पर फायरिंग शुरू कर दी। इसके बाद सुरक्षाबलों ने भी जवाबी फायरिंग की जिसमें 3 आतंकियों को ढेर कर दिया। इलाके में अभी और आतंकवादियों के छिपे होने की संभावना है। इसके मद्देनज़र तलाशी अभियान जारी है। इस बीच जिला प्रशासन ने एहतियात के तौर पर शहर के सारे स्कूलों और शैक्षणिक संस्थानों को बंद कर दिया है। उधर बारामूला में बुधवार को आतंकियों ने पुलिस टीम पर हमला कर दिया जिसमें दो जवान घायल हो गए। हमला करने वाले आतंकी मौके से फरार हो गए। पुलिस और सुरक्षा बल के जवानों ने इन आतंकियों की तलाश के लिए अभियान शुरू कर दिया है और घायल जवानों को अस्‍पताल में भर्ती कराया गया है। इस बीच उत्तरी कमान के कमांडिंग इन चीफ लेफ्टिनेंट जनरल रणबीर सिंह ने कहा है कि पाकिस्तान द्वारा प्रशिक्षित आतंकवादियों द्वारा घुसपैठ के कई बार प्रयास किए गए हैं। उन्होंने साथ ही भरोसा जताया कि भारतीय सेना किसी भी तरह की स्थिति से निपटने और राज्य और सीमावर्ती इलाकों में शांति बनाए रखने में पूरी तरह से सक्षम है। उन्होंने  ज़ोर देते हुए कहा कि हाल के सेना के प्रयासों के कारण बड़ी संख्या में आतंकवादियों को ढेर किया जा रहा है। जम्मू कश्मीर में सेना और सुरक्षा बल लगातार आतंकवादियों के खिलाफ अभियान चला रहे हैं। सेना ने आतंकवादियों के खिलाफ ऑपरेशन ऑल आउट भी चला रखा है जिसमें बडी संख्या में आतंकवादी मारे जा रहे हैं । 