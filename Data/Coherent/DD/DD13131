भारत की आज़ादी के 71 साल पूरे होने के उपलक्ष्य में नेपाल की राजधानी काठमांडू में शनिवार को "भारत महोत्सव" का आयोजन किया गया।   इसमें भारत की समृद्ध संस्कृति के साथ-साथ स्वाधीनता संग्राम और आज़ादी के बाद देश की विकास यात्रा को बडे ही सुंदर ढंग से पेश किया गया। कार्यक्रम का आयोजन Indian Citizens Association of Nepal ने भारतीय दूतावास के साथ मिलकर किया था। काठमांडू स्थित भारतीय दूतावास शनिवार को पूरी तरह से देशभक्ति के रंग मे डूबा हुआ था। आज़ादी के 71 साल पूरे होने के उपलक्ष्य में आयोजित "भारत महोत्सव" में बडी़ संख्या मे भारतीय नागरिक शामिल हुए। नेपाल मे भारत के राजदूत मंजीव सिंह पुरी कार्यक्रम के मुख्य अतिथि थे। महोत्सव में डी ए वी स्कूल के छात्रों और भारत से आए कलाकारों ने देश की सांस्कृतिक एकता की सुंदर मिसाल पेश की। इसके साथ ही केन्द्रीय विद्यालय के छात्रों ने भारतीय स्वाधीनता संग्राम और आज़ादी के बाद देश की विकास यात्रा पर एक प्रदर्शनी भी लगाई। इसमें छात्रो ने स्वतंत्रता आंदोलन की विभिन्न महत्वपूर्ण घटनाओं को मॉडल्स के माध्यम से बडे ही अच्छे ढंग से पेश किया। इसके अलावा छात्रों ने रक्षा, विग्यान और तकनीक तथा अर्थव्यवस्था समेत विभिन्न क्षेत्रों में देश की शानदार प्रगति को भी प्रदर्शित किया। केन्द्रीय विद्यालय के छात्रों ने स्वाधीनता संघर्ष में अपने प्राणों की आहूति देने वाले वीर सपूतों के किरदारों को भी बखूबी निभाया। छात्रों और कोलकाता से आए किनकिनी डांस ग्रुप के कलाकारों ने अपनी बेहतरीन प्रस्तुति से महोत्सव में मौजूद हर भारतीय को राष्ट्र प्रेम की भावना में सराबोर कर दिया। 