बहादुरी पुरस्कार से सम्मानित सैनिकों के लिए अच्छी खबर है। सरकार ने वीरता पुरस्कार पाने वाले सैनिकों को मिलने वाली पुरस्कार राशि बढ़ाकर दोगुनी कर दी है जो 1 अगस्त 2017 से लागू होगी ।   सर्वोच्च वीरता सम्मान परमवीर चक्र विजेता को अब हर महीने 20 हजार रुपये मिलेंगे। पहले यह राशि 10 हजार रुपये थी। इसी तरह अशोक चक्र विजेता को अब 12 हजार रुपये प्रतिमाह मिलेगी। अशोक चक्र विजेता को पहले हर महीने सिर्फ 6 हजार रुपये मिलते थे। महावीर चक्र से सम्मानित सैनिकों को अब हर महीने 10 हजार रुपये और कीर्ति चक्र से सम्मानित सैनिकों को प्रतिमाह नौ हजार रुपये भत्ते के रूप में दिए जायेंगे। पहले यह राशि पाचं और साढ़े चार हजार प्रतिमाह थी। इसी तरह वीर चक्र और शौर्य चक्र विजेता को हर महीने सात और छह हजार रुपये मिलेंगे। पहले यह राशि साढ़े तीन और तीन हजार थी। सेना, नौसेना तथा वायु सेना मेडल से सम्मानित सैनिकों को अब एक हजार रुपये की बजाए दो हजार रुपये प्रतिमाह मिलेंगे। गौरतलब है कि बहादुरी सम्मान हासिल करने वाले प्रत्येक सैनिक या उनके परिजनों को एक निश्चित राशि भत्ते के रूप दी जाती है। अब यह भत्ता दोगुना करने का फैसला किया गया है।  साथ ही जंगी इनाम भी 500 से बढाकर 1000 रुपया कर दिया गया है ।  