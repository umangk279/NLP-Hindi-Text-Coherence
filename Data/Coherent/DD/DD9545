भारत ने गुरूवार को तिरूवनंतपुरम में पांचवें और अंतिम एक दिवसीय अंतरराष्ट्रीय मैच में वेस्टइंडीज को नौ विकेट से हराकर पांच मैचों की सीरीज 3-1 से अपने नाम की। भारत ने 105 रन का लक्ष्य 14.5 ओवर में एक विकेट गंवाकर हासिल किया। इस जीत के साथ ही भारत ने 2015 से घरेलू मैदान पर अपने जीत के सिलसिले को इस सीरीज़ में बरक़रार रखा है।   टॉस जीत कर पहले बल्लेबाज़ी करते हुए वेस्टइंडीज ने भारत के सामने जीत  के लिए 105 रन का लक्ष्य रखा था जिसे भारत ने कप्तान कोहली और रोहित शर्मा की मदद से आसानी से 15वें ओवर में ही हासिल कर लिया। दोनों के बीच दूसरे विकेट के लिए 99 रन की नाबाद साझेदारी हुई। वेस्टइंडीज़ को एकमात्र सफलता शिखर धवन के रूप में मिली। धवन को 6 रन पर थॉमस ने बोल्ड किया। इससे पहले वेस्टइंडीज ने टॉस जीता और पहले बल्लेबाजी का फैसला किया। वेस्टइंडीज की शुरूआत खराब रही उनके सलामी बल्लेबाज कीरन पावेल पहले ही ओवर में बिना खाता खोले आउट हो गए। अगले ही ओवर में शाई होप को बुमराह ने बोल्ड कर दिया। वेस्टइंडीज़ के लिए सैम्युल्स ने 24 और कप्तान होल्डर ने 25 रन की पारी खेली। उनके अलावा कोई भी बल्लेबाज़ क्रीज़ पर टिक न सका और पूरी टीम 32 ओवर में 104 रन पर सिमट गई। भारत के लिए रवींद्र जडेजा ने 4 और बुमराह और ख़लील अहमद ने 2-2 विकेट हासिल किए। मैच में शानदार बॉलिग के लिए जडेजा को मैन ऑफ द मैच तो सीरीज में बेहतरीन बल्लेबाजी के लिए कप्तान कोहली को मैन ऑफ द सीरीज चुना गया।  इसी के साथ ही कप्तान विराट कोहली और उनकी भारतीय टीम ने गुरूवार को ताजा जारी आईसीसी टेस्ट रैंकिंग में अपना शीर्ष स्थान बरकरार रखा है।        