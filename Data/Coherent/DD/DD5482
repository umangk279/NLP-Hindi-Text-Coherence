केंद्रीय मंत्री प्रकाश जावडेकर मोदी सरकार द्वारा 100 दिनों में लिए गए ऐतिहासिक फैसलों की दी जानकारी. कहा-जम्मू कश्मीर और लद्धाख पर लिये गये फैसले देश के लिए मील के पत्थर.  मोदी सरकार के दूसरे कार्यकाल के 100 दिन पूरे होने पर केंद्रीय मंत्री प्रकाश जावडेकर ने सरकार की उपलब्धियों के बारे में बताया। केंद्रीय मंत्री ने कहा कि 100 दिनों  में इतने महत्वपूर्ण और इतने ज्यादा निर्णय शायद ही किसी सरकार में लिए गए हों। उन्होंने कहा कि अनुच्छेद 370 को हटाना, तीन तलाक खत्म करना सरकार के 100 दिन में किए गए सबसे महत्वपूर्ण काम हैं। सूचना एवं प्रसारण मंत्री ने कहा कि 70 साल से जम्मू-कश्मीर अलग-थलग पड़ा था, वहां के नागरिकों को योजनाओं का लाभ नहीं हो पा रहा था। अब जम्मू-कश्मीर और लद्दाख को ये सारी योजनाओं के लाभ मिलने शुरू हो चुके हैं। पूरे जम्मू-कश्मीर और लद्दाख में सिर्फ 14-15 थाना क्षेत्र हैं, जहां धारा 144 लागू है। उन्होंने कहा कि मोदी सरकार की बड़ी सफलता यह है कि पाकिस्तान ने दुनियाभर का दरवाजा खटखटाया, लेकिन पूरी दुनिया भारत के साथ खड़ी रही। यह सिर्फ देश का सपना नहीं है, यह सरकार का ध्येय भी है। प्रकाश जावडेकर ने कहा कि तीन तलाक से पीड़ित महिलाओं की सामाजिक न्याय की गुहार बहुत पुरानी थी जो उन्हें अब जाकर मिली है। केंद्रीय मंत्री ने कहा, 'तीन तलाक, पॉक्सो, समान वेतन देने का ऐतिहासिक निर्णय, 40 करोड़ असंगठित मजदूर, 6 करोड़ छोटे व्यापारी और 14 करोड़ किसानों को पेंशन देने की योजना बेहद महत्वपूर्ण फैसले थे।' उन्होंने कहा कि जनधन, आधार और मोबाइल से पारदर्शिता लाकर डायरेक्ट बेनिफिट ट्रांसफर की योजना से लाखों लोग इसका सीधा फायदा उठा रहें हैं।  