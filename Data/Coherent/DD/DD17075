मुंबई में कल हुई भारी बारिश के बाद स्थिति तेज़ी से सामान्य हो रही है, एहतियातन स्कूल और कालेज आज के लिए बंद, मौसम विभाग ने मुंबई में भारी बारिश की चेतावनी ली वापस, कहा, अगले 48 घंटों में रुक-रुक कर हो सकती है बरसात।   मुंबई और उसके उपनगरीय इलाकों में कल हुई भारी बारिश के बाद अब हालात सामान्य हो रहे हैं। कल हुई मूसलाधार बारिश के बाद कुरला सहित कई इलाकों में सड़कों पर पानी भर गया था। लेकिन आज हालात सामान्य होने पर लोकल ट्रेनें भी तय समय पर चल रही हैं। शहर के सभी स्कूल और कॉलेज को एहतियातन आज बंद रखा गया। मौसम विभाग ने पहले मुंबई के कई हिस्सों आज तेज़ बारिश होने की चेतावनी जारी की थी, जिसे अब वापस ले लिया गया है। मौसम विभाग के अनुसार मुंबई में अगले 48 घंटों में रुक-रुक कर बरसात हो सकती है। वहीं बीएमसी का कहना है कि वह भारी बारिश से उत्पन्न होने वाली हर समस्या से निपटने के लिए पूरी तरह तैयार है। भारी बारिश के कारण शहर में विमान सेवा भी प्रभावित रहीं। 