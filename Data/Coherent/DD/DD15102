मेघालय के लिए भारतीय जनता पार्टी ने अपना विज़न डॉक्यूमेंट जारी किया. जिसमें पार्टी ने सभी को पक्का घर, हर युवा को रोजगार जैसे वादे किए हैं, तो कांग्रेस ने राज्य में अपनी सरकार बनने की उम्मीद जताई.  रक्षा मंत्री और बीजेपी की वरिष्ठ नेता निर्मला सीतारमण ने शिलॉन्ग में विजन डॉक्यूमेंट जारी करते हुए कहा कि राज्य की जनता विकास चाहती है और विकास के लिए बदलाव की जरूरत है. विजन डॉक्यूमेंट की बात करें तो इसमें पर्यटन उद्योग में 2 लाख युवाओं को नौकरी, 180 दिनों में खनन मुद्दे का हल, हर घर को 24 घंटे बिजली उपल्बध कराने की बात कही गई है. साथ ही सभी गांवों को पक्की सड़क के ज़रिए ज़िला मुख्यालय से जोड़ा जाएगा. अपने विज़न डॉक्यूमेंट में बीजेपी ने बीपीएल कार्ड धारक महिलाओं को सैनिटरी नैपकिन का पैकेट, प्रशिक्षित अध्यापकों के साथ नए सरकारी स्कूल खोलने, महिलाओं के लिए कृषि बाज़ार समेत अधिक कृषि केंद्र विकसित किए जाने का वादा किया है. मेघालय के चुनाव में बाकी पार्टियों के साथ साथ कांग्रेस भी चुनावी मैदान में है. कांग्रेस नेता आनंद शर्मा ने राज्य में कांग्रेस सरकार बनने की उम्मीद जताई है. 