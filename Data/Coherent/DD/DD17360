उत्तर प्रदेश में मुख्यमंत्री योगी आदित्यनाथ ने कहा कि सरकार बाढ़ से फसलों को हुए नुकसान के लिए किसानों को मुआवजे की योजना की जल्द ही घोषणा करेंगे।       गोरखपुर और देवरिया जिलों में बाढ़ प्रभावित इलाकों का विमान से सर्वेक्षण करने के बाद उन्‍होंने कहा कि सरकार बाढ़ पीडि़तों के प्रति बहुत संवेदनशील है। राज्‍य में बाढ़ से जुड़ी घटनाओं में 93 लोगों की मृत्‍यु हो चुकी है।  उफनाई नदियों ने लगभग 14 सौ और गांवों को जलप्रभावित कर दिया है। राष्‍ट्रीय आपदा मोचन बल- एन डी आर एफ की 28 और पी ए सी की 33 कंपनियां बचाव और राहत कार्य में लगी हुई हैं। बाढ प्रभावित इलाकों में सडक यातायात बुरी तरह प्रभावित है।  राज्‍य में 24 लाख 70 हजार से अधिक लोग बाढ से प्रभावित हैं। 25 जिलों में तीन हजार से अधिक गांवों में बाढ का कहर है। पूर्वी और तराई इलाकों में अधिकांश नदियां खतरे के निशान से ऊपर बह रही हैं।  