पहाड़ी राज्यो में बर्फबारी से मौसम में बदलाव, हिमाचल के कुफरी में तापमान शून्य से नीचे, ठंड के कारण किन्नौर में स्कूल बंद कश्मीर के अधिकांश क्षेत्रों में बर्फबारी और बारिश से जनजीवन प्रभावित, उत्तराखंड में भी कई जगहों पर बर्फबारी.  पहाडी राज्यों में मौसम की करवट ने मैदानी इलाकों में सर्द हवाओं को बढ़ा दिया है यानि उत्तर भारत के राज्यों में सर्दियों ने दस्तक दे दी है। उत्तराखंड से लेकर हिमाचल और जम्मू कश्मीर तथा लद्दाख के कई इलाकों में भारी बर्फबारी हो रही है। पहाड़ी राज्यों में बर्फबारी की ये चार तस्वीरें बता रही हैं कि इन राज्यों में मौसम ने कैसे करवट ली है। उत्तराखंड से लेकर हिमाचल और जम्मू कश्मीर तथा लद्दाख के कई इलाकों में भारी बर्फबारी हो रही है।  सबसे पहले बात हिमाचल प्रदेश की करें तो राज्य के  के मध्यम और ऊंचे पर्वतीय क्षेत्रों में ताजा बर्फबारी से मौसम बिगड़ गया है। ताजा बर्फबारी के बाद शीतलहर चलना तेज हो गयी है। शिमला में कुफरी, नारकंडा, खारापत्थर में रात भर हुई बर्फबारी के कारण चीनी बांग्ला मार्ग को बंद कर दिया गया है। बर्फबारी के चलते किन्नौर जिले में बृहस्पतिवार को भी स्कूलों को बंद करना पड़ा।   कश्मीर घाटी के ऊंचे पर्वतीय क्षेत्रों और मैदानी भागों समेत अधिकांश हिस्सों में बुधवार को रात भर बर्फबारी हुई। कश्मीर के अन्य हिस्सों जैसे जोजिला दर्रे, अमरनाथ गुफा, सोनामार्ग, गुरेज और मुगल रोड पर भी बर्फबारी की खबरें हैं। लद्धाख के करगिल में भी ताजा हिमपात हुआ है जिससे करगिल श्रीनगर हाईवे और करगिल जंसकार हाईवे बंद करना पडा है। करगिल के साथ ही सुरु वैली में आठ इंच से ज्यादा बर्फ पड़ी है। करगिल में पारा शून्य से 4 डिग्री नीचे बना हुआ है. वहीं उत्तराखंड में लगातार तीसरे दिन गुरुवार को भी  मौसम खराब बना हुआ है। बारिश, बर्फबारी और ओलावृष्टि के कारण कड़ाके की सर्दी पड़ रही है। चारधाम की वादियां बर्फ के आगोश में हैं. केदारनाथ, बदरीनाथ, गंगोत्री, यमुनोत्री और हेमकुंड साहिब बर्फ से ढक गए हैं। बदरीनाथ में छह फीट तक बर्फ जम चुकी है। बात उत्तर भारत की करें प्रदूषण की मार झेल रहे दिल्ली-एनसीआर को राहत मिली है। गुरुवार सुबह राजधानी और उसके सटे कई इलाकों में बारिश हुई जिसकी वजह से तापमान में थोड़ी कमी आई है। मौसम विभाग का कहना है कि एनसीआर में हवा तेज रहेगी और आसमान में बादल छाए रहेंगे। इस कारण लोगों को ठंड और ठिठुरन का अहसास भी होगा। इसके अलावा मौसम विभाग ने तमिलनाडु, कर्नाटक, पुदुचेरी में भी कुछ स्थानों पर बारिश का अनुमान जताया है। 