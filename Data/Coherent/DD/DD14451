केंद्रीय अन्वेषण ब्यूरो ने यूको बैंक के पूर्व अध्यक्ष और प्रबंध निदेशक अरुण कौल समेत 5 लोगों के खिलाफ मामला दर्ज किया है. इन पांचों पर 621 करोड़ रुपये के फर्जी ऋण देने का आरोप है, जिसके कारण बैंक को 737 करोड़ रुपये का नुकसान हुआ है.  सीबीआई ने शनिवार को दिल्ली और मुंबई में 10 स्थानों पर छापे मारे. सीबीआई ने इरा इंजीनियरिंग इंफ्रा इंडिया लिमिटेड, कंपनी के सीएमडी, दो सीए और अन्य अज्ञात व्यक्तियों के खिलाफ भी मामला दर्ज किया है. आरोप है कि इन लोगों ने आपराधिक साजिश रचकर यूको बैंक के साथ धोखाधड़ी की और बैंक ऋण की राशि में हेर-फेर की. कोलकाता स्थित बैंक में 2010 और 2015 के बीच सीएमडी रहे अरुण कौल ने आरोपी कंपनी को ऋण लेने में कथित रूप से मदद की थी. 