कोरोना वायरस के संक्रमण से लड़ने के लिए युद्धस्तर पर अभियान जारी है. देश में परीक्षण के लिए पर्याप्त प्रयोगशालाएं तैयार की गई हैं. सरकार ने 25 मार्च से देश में किसी भी घरेलू यात्री विमान को परिचालन की अनुमति नहीं देने का फैसला किया है.  कोरोना वायरस के संक्रमण की रोकथाम के लिए देशभर में व्यापक इंतजाम किए जा रहे हैं. आईसीएमआर-एनआईवी पुणे में कोरोना वायरस की जांच के लिए किट बनाए जाने का काम तेज हो गया है. आईसीएमआर-एनआईवी की अनुमोदित टेस्ट किट से फास्ट ट्रैक तरीके से जांच हो सकेंगी, जो मान्य होंगी. आईसीएमआर के महानिदेशक बलराम भार्गव ने कहा कि देश में पर्याप्त प्रयोगशालाएं हैं, जिन्होंने अपना काम शुरू कर दिया है. भारतीय चिकित्सा अनुसंधान परिषद ने कोरोना संक्रमण मामलों के संदिग्ध या पुष्ट रोगियों का इलाज कर रहे चिकित्साकर्मियों के लिए और संक्रमण की पुष्टि वाले मरीज़ों के सम्पर्क में आने वालों में ऐसे लक्षण पाये जाने पर हाईड्रोक्सी-क्लोरोक्विन के इस्तेमाल का सुझाव दिया है. राष्ट्रीय कार्यदल द्वारा सुझाये गये इस इलाज को आपात स्थिति में इसके सीमित इस्तेमाल के लिए भारत के औषध महानियंत्रक ने पुष्टि की है. महामारी को फैलने से रोकने के लिए सख्ती से अमल करने का आदेश दिया गया है. सरकार ने कहा है कि नियमों का पालन ना करने वालों के खिलाफ सख्त कार्रवाई की जाएगी. कोरोना जैसी घातक संक्रामक बीमारी से निपटने के लिए देश में युद्धस्तर पर अभियान जारी है. लोगों से घरों में ही रहने की लगातार सलाह दी जा रही है, ताकि संक्रमण के फैलाव को रोका जा सके. 