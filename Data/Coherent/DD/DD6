देश में कोरोना वायरस को मात देने वालों की संख्या 60 लाख के पार, सक्रिय मामलों की संख्या अभी भी 9 लाख के नीचे, रिकवरी दर बढ़कर हुई 86.17 फीसद, मृत्यु दर 1.54 प्रतिशत.  देश में कोविड-19 से अब तक 60 लाख से अधिक मरीज स्‍वस्‍थ हो गए हैं। केन्‍द्रीय स्‍वास्‍थ्‍य मंत्रालय ने कहा है कि अब तक स्‍वस्‍थ होने की दर में भारत विश्‍व में पहले स्‍थान पर है। पांच राज्‍यों-महाराष्‍ट्र, कर्नाटक, केरल, आंध्र प्रदेश और तमिलनाडु में देश के आधे से अधिक संक्रमित रोगी ठीक हुए हैं। मंत्रालय ने कहा है कि कोविड से स्‍वस्‍थ होने की दर 86 दशमलव एक-सात प्रतिशत हो गई है। पिछले 24 घंटों में 89 हजार से अधिक कोविड मरीज ठीक हुए हैं। देश में कोविड से ठीक होने वाले लोगों की संख्‍या 60 लाख 77 हजार हो गई है। स्‍वस्‍थ होने की दर में लगातार बढ़ोतरी से रोगियों की वास्‍तविक संख्‍या को निम्‍न स्‍तर पर बनाये रखने में मदद मिली है और यह कोरोना से संक्रमित मामलों के 12 दशमलव तीन प्रतिशत के बराबर हो गई है। देश में सक्रिय मामलों की कुल संख्‍या आठ लाख 67 हजार है। वर्तमान में कोविड से मरने वालों की दर एक दशमलव पांच-चार प्रतिशत के साथ विश्‍व में सबसे कम है। पिछले 24 घंटों में 74 हजार तीन सौ 83 नये मामले सामने आये हैं। देश में अब तक कोविड से संक्रमित हुए लोगों की कुल संख्‍या 70 लाख हो गई है। स्‍वास्‍थ्‍य मंत्रालय ने कहा है कि टेस्‍ट, ट्रैक और ट्रीट की रणनीति के कारण मृत्‍यु दर में कमी आई है। पिछले 24 घंटों में नौ सौ 18 लोगों के मरने  के साथ ही देश में कोविड से मरने वालों की संख्‍या एक लाख आठ हजार तीन सौ 34 हो गई है। भारतीय आयुर्विज्ञान अनुसंधान परिषद-आईसीएमआर के अनुसार पिछले 24 घंटों में देश भर में 10 लाख 78 हजार से अधिक कोविड नमूनों के परीक्षण किए गए हैं, जिससे परीक्षणों की कुल संख्‍या 8 करोड़ 68 लाख हो गई है। 