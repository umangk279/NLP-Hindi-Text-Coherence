सरकार ने कहा है कि दीनदयाल अंत्‍योदय योजना - राष्‍ट्रीय ग्रामीण आजीविका मिशन ने देश में 66 लाख स्‍व-सहायता समूह बनाने के लिए सहायता दी है।   इनसे सात करोड़ से अधिक महिलाएं जुड़ी हैं। ग्रामीण विकास मंत्री नरेन्‍द्र सिंह तोमर ने वीडियो कांफ्रेंस के जरिए देशभर में राज्‍य ग्रामीण आजीविका मिशनों को संबोधित करते हुए यह जानकारी दी। उन्‍होंने कहा कि दीनदयाल अंत्‍योदय योजना के तहत कृषि और गैर-कृषि क्षेत्रों में महिलाओं के नेतृत्‍व वाले उद्यमों को मदद दी जा रही है। मिशन ने एक सौ 69 उत्‍पादक उद्यमों और दो लाख 78 हजार महिला किसानों को मदद दी है। इस अवसर पर खाद्य प्रसंस्‍करण उद्योग मंत्री हरसिमरत कौर बादल ने कहा कि किसानों की आय बढ़ाने में खाद्य प्रसंस्‍करण की महत्‍वपूर्ण भूमिका होगी। उन्‍होंने कहा कि किसानों की आय बढ़ाने और कृषि तथा बागवानी उत्‍पादों को खराब होने से बचाने के लिए खाद्य उत्‍पादों के प्रसंस्‍करण और मूल्‍य संवर्धन का बहुत महत्‍व है। 