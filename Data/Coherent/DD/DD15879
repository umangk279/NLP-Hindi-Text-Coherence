संसद पर हमले की 16वीं बरसी पर कृतज्ञ राष्ट्र ने शहीदों को याद किया. राष्ट्रपति रामनाथ कोविंद ने ट्वीट कर शहीदों को श्रद्धांजलि दी. उपराष्ट्रपति एम वेंकैया नायडू, प्रधानमंत्री नरेद्र मोदी सहित कई गणमान्य लोगों ने संसद परिसर में वीर जवानों को पुष्पांजलि अर्पित की.   13 दिसंबर, 2001 को जैश-ए-मोहम्मद के पांच आतंकवादियों ने संसद पर हमला किया था. जिसमें आठ सुरक्षाकर्मियों सहित 14 लोग शहीद हुए थे. संसद भवन पर कोई आंच न आए, इसलिए उन्होंने अपनी जान की बाजी लगा दी और सभी आतंकियों को मार गिराया था. राष्ट्रपति राम नाथ कोविन्द ने उन बहादुरों को याद किया जो 16 साल पहले आतंकवादियों से संसद भवन की रक्षा करते हुए शहीद हुए थे. एक ट्वीट में राष्ट्रपति ने कहा कि "आतंक फैलाने वाली शक्तियों ने हमारे जनतंत्र और जनतांत्रिक मूल्यों पर हमला किया था. वे सफल नहीं हो सके और हम उन्हें कभी सफल नहीं होने देंगे." इस मौके पर संसद भवन परिसर में आयोजित एक कार्यक्रम में उपराष्ट्रपति वेंकैया नायडू, प्रधानमंत्री नरेंद्र मोदी, गृहमंत्री राजनाथ सिंह और सोनिया गांधी समेत विभिन्न दलों के नेताओं ने अपने प्राणों की आहुति देने वाले शहीद सुरक्षाकर्मियों को श्रद्धांजलि अर्पित की. सूचना एवं प्रसारण मंत्री स्मृति ईरानी ने भी शहीदों को श्रद्धांजलि दीं. एक ट्वीट में उन्होंने कहा, "उन शहीदों को श्रद्धांजलि जिन्होंने हमारे लोकतंत्र के मंदिर की रक्षा करने के लिए अपने प्राण त्याग दिए. उनके सर्वोच्च बलिदान को देश कभी नहीं भूल पाएगा." गौरतलब है कि 13 दिसंबर, 2001 को जब यह घटना हुई उस वक्त संसद का शीतकालीन सत्र चल रहा था. हमले के दौरान कई केंद्रीय मंत्री और सांसद समेत करीब 200 लोग भीतर संसद के कैंपस में मौजूद थे.  