एशियन गेम्स की रजत पदक विजेता भारतीय बैडमिंटन स्टार पीवी सिंधु आज से टोक्यो में शुरू हो रहे जापान ओपन में फाइनल में हारने का अपना सिलसिला खत्म करने के इरादे से उतरेंगी।   सिंधु ने इस साल सभी बड़े टूर्नामेंटों में रजत पदक जीता, जिनमें कॉमनवेल्थ गेम्स, विश्व चैंपियनशिप और एशियन गेम्स शामिल हैं।ओलंपिक रजत पदक विजेता सिंधु लंबे समय से फाइनल की बाधा पार नहीं कर पा रही हैं। सिंधु जापान ओपन में अपने अभियान का आगाज़ जापान की सयाका ताकाहाशी के खिलाफ करेंगी। एशियन गेम्स में कांस्य पदक जीतने वाली सायना नेहवाल ने इस टूर्नामेंट से अपना नाम वापस ले लिया है जबकि किदांबी श्रीकांत और एचएस प्रणॉय भी विश्व चैंपियनशिप और एशियन गेम्स में मिली नाकामी का गम दूर करने के इरादे से कोर्ट पर उतरेंगे। 