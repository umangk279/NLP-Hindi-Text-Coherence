गोदावरी नदी में पर्यटन नौका के पलटने से 11 की मौत हो गई, नाव में 62 लोग थे सवार, जिनमें से 24 को सुरक्षित निकाल लिया गया है। मौके पर एनडीआरएफ की 2 टीमें राहत बचाव कार्य में जुटीं हुई हैं। प्रधानमंत्री नरेंद्र मोदी ने आंध्र प्रदेश में नाव हादसे पर गहरा दुख जताया।   आंध्र प्रदेश के पूर्वी गोदावरी जिले में आज दोपहर गोदावरी नदी में एक पर्यटन नौका पलटने से 11 लोगों की मौत हो गई पर 24 लोगों को बचा लिया गया है। गोदावरी नदी पिछले कुछ दिनों से पूरे उफान पर है। आंध्र प्रदेश पर्यटन विकास निगम द्वारा संचालित नौका पर करीब 62 लोग सवार थे, जिनमें चालक दल के करीब 11 सदस्य भी शामिल थे। ये नौका कच्चुलुरु के पास पलट गई। दुर्घटना के पीड़ितों का पता लगाने के लिए दो नौका और एक हेलीकॉप्टर की सेवा ली जा रही है। एनडीआरएफ दल को बचाव कार्य के लिए लगाया गया है। राज्य सरकार ने मृतकों के परिजनों के लिए 10 लाख रूपये की अनुग्रह राशि की घोषणा की है। 