राजधानी में चल रहा 37वां भारत अंतरराष्ट्रीय व्यापार मेला  संपन्न हो गया है। मेले के आखिरी दिन सर्वश्रेष्ठ पंडालों को पुरस्कृत किया गया। मेले में अंतिम दिन जम्मू-कश्मीर ने भी अपना राज्य दिवस समारोह मनाया।    पिछले चौदह दिनों से दिल्ली के प्रगति मैदान में चल रहा 37वां भारत अंतरराष्ट्रीय व्यापार मेला सोमवार को भारी भीड़ के साथ संपन्न हो गया। मेले के आखिरी दिन सर्वश्रेष्ठ प्रदर्शन करने वाले पंडालों को केंद्रीय वाणिज्य और उद्योग राज्य मंत्री सी आर चौधरी ने पुरस्कृत किया। इसमें अंतरराष्ट्रीय श्रेणी में टर्की को स्वर्ण, अफगानिस्तान को रजत और थाईलैंड को कांस्य पदक प्रदान किया गया। इसी तरह राज्य और केंद्रीय संघ प्रदेशों की श्रेणी में असम को स्वर्ण, केरल को रजत, लक्षद्वीप को कांस्य पदक तो पंजाब और महाराष्ट्र को विशेष प्रशंसा प्रमाण पत्र प्रदान किया गया।  मंत्रालय और विभागों में जल संसाधन, नदी विकास और गंगा संरक्षण मंत्रालय को स्वर्ण पदक, ऊर्जा मंत्रालय को रजत, स्वास्थ्य और परिवार कल्याण मंत्रालय को कांस्य,  पृथ्वी विज्ञान और इस्पात मंत्रालय को विशेष प्रशंसा प्रमाण पत्र प्रदान किया गया। पीएसयू और अन्य सरकारी विभागों की श्रेणी में डाक विभाग को स्वर्ण, एनपीसीआईएल को रजत, सीबीडीटी को कांस्य और राष्ट्रीय स्वच्छ गंगा मिशन को विशेष प्रशंसा प्रमाण पत्र प्रदान किया गया।   व्यापार मेले में उत्कृष्ट प्रदर्शन के लिए निजी क्षेत्र के मंडपों को भी पुरस्कृत किया गया। इसके अलावा साझेदार राज्य के रूप में झारखंड, साझेदार देश के लिए वियतनाम और फोकस देश के रूप में किर्गिस्तान को भी पुरस्कार प्रदान किया गया। पुरस्कार पाकर प्रदर्शक भी काफी उत्साहित हैं। मेले का आखिरी दिन तब सबसे आकर्षण का केंद्र बन गया जब मेले में बाहुबली खली भी पहुंच गए। मेले में खली को देख दर्शकों की भीड़ उमड़ पड़ी। मेले के आखिरी दिन जम्मू-कश्मीर ने भी अपना राज्य दिवस समारोह मनाया। इसमें पेश किए गए सांस्कृतिक कार्यक्रमों ने तो मेले में एक अलग ही समां बांधा। 