स्वतंत्रता दिवस के साथ ही राखी का त्योहार होने के कारण दिल्ली-एनसीआर की सुरक्षा बढ़ा दी गई है। मेट्रो स्टेशनों पर अतिरिक्त चेकिंग के साथ ही कुछ जगहों पर यातायात मार्ग में परिवर्तन भी किये गये हैं। सुरक्षा के मद्देनजर दिल्ली एयरपोर्ट पर भी 4 घंटे पहले पहुंचने का निर्देश दिया गया है। दिल्ली-नोएडा मेट्रो स्टेशनों पर पार्किंग भी बंद रहेगी।   देश आजादी की 73वीं वर्षगांठ मना रहा है, जिसे लेकर देशवासियों में भारी उत्साह और जश्न का माहौल है। इस मौके पर राजधानी में हर तरफ लहरते हुए तिरंगे दिखाई दे रहे हैं, जिससे हर इंसान का सिर गर्व से ऊंचा हो जाता है स्‍वतंत्रता दिवस के मद्देनज़र देश के तमाम हिस्‍सों में कड़ी सुरक्षा व्‍यवस्‍था की गई है। राष्‍ट्रीय राजधानी दिल्‍ली में अधिक सतर्कता बरती जा रही है और कई स्‍तरीय सुरक्षा व्‍यवस्‍था की गई है।  किसी भी तरह की नापाक हरकत को नाकाम करने के लिए देश की सुरक्षा एजेंसिया पूरी तरह से तैयार हैं। राष्‍ट्रीय राजधानी में स्‍पेशल प्रोटेक्‍शन ग्रुप-SPG की भी विशेष तैनाती की गई है। सेना और अर्धसैनिक बलों के साथ-साथ दिल्‍ली पुल‍िस के जवानों की भी अलग-अलग स्‍थानों पर तैनाती की गई है। लाल किला और आसपास के इलाके में संदिग्‍धों की पहचान के लिए दिल्‍ली पुलिस पहली बार ऐसे सॉफ्टवेयर से युक्‍त कैमरों का इस्‍तेमाल कर रही है, जिससे लोगों के चेहरों की भी पहचान की जा सकेगी। लाल किला और आसपास के इलाकों में लोगों पर नजर रखने के लिए करीब 500 सीसीटीवी कैमरे लगाए गए हैं।  जम्‍मू एवं कश्‍मीर को विशेष दर्जा देने वाले संविधान के अनुच्‍छेद 370 को अप्रभावी बनाने और इसे दो केंद्र शासित प्रदेशों- जम्‍मू-कश्‍मीर और लद्दाख में बांटने के केंद्र सरकार के फैसले के चलते राष्‍ट्रीय राजधानी दिल्‍ली और आसपास के इलाके में सुरक्षा इंतजाम कड़े किए गए हैं। लाल किला और उसके आसपास नेशनल सिक्‍योरिटी गार्ड, स्‍नाइपर्स, एलिट स्‍पेशल वेपन्‍स एंड टैक्टिक्‍स कमांडोज की तैनाती की गई है और यह तैनाती कई स्‍तरों पर की गई है। 