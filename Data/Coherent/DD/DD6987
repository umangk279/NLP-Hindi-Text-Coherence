एक्जिट पोल के आंकड़ों ने देश की जनता में नतीजों को लेकर एक नया उत्साह और उत्सुकता पैदा कर दी है. गुरुवार सुबह 8 बजे से देशभर के 1,140 मतगणना केंद्रों पर कड़ी सुरक्षा के बीच मतगणना शुरू होगी. पहली बार ईवीएम गणना के साथ मतदाता सत्यापित पेपर ऑडिट पर्चियों (वीवीपैट) का मिलान किए जाने के कारण देर शाम तक परिणाम आने की संभावना है.  दुनिया का सबसे बड़ा लोकतंत्र और उस लोकतंत्र का सबसे बड़ा उत्सव जो पिछले दो महीने से भी ज्यादा समय से जारी है अब अपने आखिरी पड़ाव पर पहुंच गया है. देश भर की 542 संसदीय सीटों के लिए डाले गए मतों की गिनती गुरुवार सुबह 8 बजे शुरू होगी. देश के सभी राज्यों में मतगणना की पूरी तैयारियां की गई हैं. सबसे पहले बात यूपी की करें तो उत्तर प्रदेश की 80 लोकसभा सीटों पर मतगणना के लिए विशेष इंतजाम किए गए हैं. मतगणना सुचारु रूप से संचालित करने और कानून व्यवस्था बनाए रखने के लिहाज से अर्द्धसैनिक बलों के 20 हजार कर्मी, पीएसी के 10 हजार कर्मी और लगभग दो लाख जिला पुलिसकर्मी तैनात किए गए हैं. मध्य प्रदेश में 51 जिला मुख्यालयों पर बनाए गए 51 मतगणना स्‍थलों पर कुल 292 मतगणना कक्षों में मतगणना होगी, जिसके लिए पूरी तैयारी है. हिमाचल प्रदेश, उत्तराखंड, गुजरात और छत्तीसगढ़ जैसे राज्यों में मतगणना की तैयारियां पूरी हो गई हैं. सभी जगहों पर भारी संख्या में सुरक्षाकर्मी तैनात किए गए हैं. राजस्थान की बात करें तो राज्य में 25 सीटों के लिए 25 केंद्रों पर मतगणना की पूरी तैयारियां की गई हैं. नागालैंड की एकमात्र लोकसभा सीट और ओंगलेनडेन विधानसभा सीट पर हुए उपचुनाव की गुरुवार को होने वाली मतगणना के मद्देनजर सुरक्षा के पर्याप्त इंतजाम किए गए हैं. तो असम में भी सभी तैयारियां पूरी हैं. ओडिशा में 21 लोकसभा सीटों और 146 विधानसभा सीटों के लिए राज्य के 63 मतदान केन्द्रों पर कड़ी सुरक्षा व्यवस्था के बीच बृहस्पतिवार को मतों की गिनती की जाएगी. वहीं गुजरात की बात करें तो 26 लोकसभा सीटों और उपचुनाव वाली चार विधानसभा सीटों के मतों की गिनती गुरुवार को 28 केंद्रों पर होगी. बात दक्षिण भारत के अन्य राज्यों की करें तो आंध्र प्रदेश के 35 जगहों पर 55 मतगणना केंद्र बनाए गए हैं, जहां 25 हजार से अधिक सुरक्षाकर्मी तैनात हैं. आंध्र प्रदेश में विधानसभा के लिए भी चुनाव होने हैं. तेलंगाना में भी मतगणना के पूरे इंतजाम किए गए हैं. दक्षिण भारत के तमाम अन्य राज्यों में भी मतगणना की पूरी तैयारी है. भारी संख्या में सुरक्षाकर्मी और अधिकारी मतगणना के लिए तैयार हैं. देश की 543 लोकसभा सीटों में से 542 सीटों पर मतदान हुआ है. तमिलनाडु की वेल्लोर लोकसभा सीट पर धन बल का अत्यधिक उपयोग किए जाने के आधार पर चुनाव आयोग ने चुनाव रद्द कर दिया था. पूरे चुनाव में कुल 8,000 से अधिक प्रत्याशी चुनाव लड़ रहे हैं, जिनकी किस्मत का फैसला गुरुवार को होगा. सात चरणों में हुए मतदान में 90.99 करोड़ मतदाताओं में से करीब 67.11 प्रतिशत लोगों ने अपने मताधिकार का प्रयोग किया है. चुनाव लड़ने वाले प्रमुख नेताओं में प्रधानमंत्री नरेंद्र मोदी, कई केंद्रीय मंत्री, कांग्रेस अध्यक्ष राहुल गांधी, संप्रग अध्यक्ष सोनिया गांधी और सपा प्रमुख अखिलेश यादव, मुलायम सिंह यादव, शामिल हैं. लोकसभा के साथ ही साथ चार राज्यों की विधानसभाओं के लिए भी गुरुवार को ही मतगणना होगी. 