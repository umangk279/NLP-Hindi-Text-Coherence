फुटबाल जगत के दो दिग्गज देश पुर्तगाल और स्पेन को अगले साल रूस में होने वाले फीफा विश्व कप में एक साथ ग्रुप-बी में रखा गया है। रूस में होने वाले विश्व कप के ड्रॉ का कल ऐलान हुआ। विश्व कप में कुल आठ ग्रुप हैं और हर ग्रुप में चार-चार टीमें हैं। प्रतियोगिता का पहला मैच 14 जून को मेजबान रूस और सऊदी अरब के बीच खेला जाएगा।    अगले साल रूस में विश्व के सबसे लोकप्रिय खेल फुटबॉल की सबसे बड़ी प्रतियोगिता विश्व कप के आयोजन की सारी तैयारियां पूरी हो गई है। इसी कड़ी में विश्व कप के ग्रुप भी फाइनल हो गए हैं। रूस के क्रैमलिन में शुक्रवार को इसका ड्रॉ निकाला गया। रंगारंग कार्यक्रम का संचालन 1986 के गोल्डन बूट विजेता गैरी लिंकर ने किया। 2018 फुटबॉल विश्व कप की 32 टीमें तय होने के बाद उन टीमों को फीफा विश्व रैंकिंग्स के आधार पर चार पॉट्स में बांटा गया था। ड्रॉ में हर पॉट में से एक टीम को एक ग्रुप में रखा गया। ग्रुप ए में रूस ,सऊदी अरब, मिस्र, उरुग्वे हैँ। वहीं ग्रुप बी में 2 यूरोपियन दिग्गज पुर्तगाल और स्पेन के साथ मोरक्को और ईरान को रखा गया हैं । ग्रुप सी में फ्रांस, ऑस्ट्रेलिया, पेरू,डेनमार्क हैँ। ग्रुप डी में अर्जेन्टीना, आइसलैंड, क्रोएशिया ,नाइजीरिया हैँ। ग्रुप ई में 5 बार की विजेता ब्राज़ीलको  स्विट्ज़रलैंड,कोस्टा रिका और सर्बिया के साथ रखा गया हैं । ग्रुप एफ में मौजूदा चैम्पियन जर्मनी, मैक्सिको,स्वीडन,दक्षिण कोरिया हैँ। जबकि ग्रुप जी में बेल्जियम,पनामा, ट्यूनिशिया, इंग्लैंड हैँ। ग्रुप एच में पोलैंड  ,सेनेगल ,कोलंबिया जापान हैँ। विश्व कप का ओपनिंग मैच 14 जून को मेजबान रूस और सऊदी अरब के बीच खेला जाएगा। इसी के साथ ही सउदी अरब वर्ल्डकप का उद्धाटन मैच खेलने वाली पहली एशियाई टीम भी बन जाएगी। विश्व विजेता जर्मनी मैक्सिको के साथ मुकाबले से अपने अभियान का आगाज करेगी।  वहीं ग्रुप बी में शामिल पुर्तगाल और स्पेन आपस में विश्वकप में अपना पहला मुकाबला खेलेंगे। ड्रॉ कार्यक्रम के दौरान रूस के शहर और स्टेडियमों से भी सभी को रूबरू कराया गया।   