भारत ने ऑस्ट्रेलिया को बेंगलुरु वनडे में 7 विकेट से हराकर तीन मैचों की वनडे सीरीज़ 2-1 से अपने नाम कर ली. भारत की इस जीत में रोहित शर्मा और कप्तान विराट कोहली का योगदान अहम रहा. रोहित ने 119 रन की पारी खेली, तो वहीं विराट ने 89 रन बनाए. कोहली मैन ऑफ द सीरीज़ रहे.  बेंगलुरु के फ़ाइनल एनकाउंटर में ऑस्ट्रेलिया ने एक बार फिर टॉस जीता और पिच के मिजाज़ को भांपते हुए पहले बल्लेबाज़ी का फैसला लिया. लेकिन टीम को तूफ़ानी शुरुआत नहीं मिल सकी और मोहम्मद शमी ने डेविड वार्नर का विकेट निकाल ऑस्ट्रेलिया को बड़ा झटका दिया. वार्नर 3 पर विकेट के पीछे केएल राहुल को कैच दे बैठे. इसके बाद ऑस्ट्रेलियाई कप्तान ऐरोन फिंच का विकेट गिरा जो 19 पर रन आउट हुए. लेकिन तीसरे विकेट के लिए स्टीवन स्मिथ और फॉर्म में चल रहे मार्नस लाबुशाने ने 127 रन की बेहद ज़रूरी पार्टनरशिप को अंजाम देकर टीम इंडिया के गेंदबाज़ों की हवा निकाल दी. स्मिथ ने अर्धशतक जमाया तो वहीं लाबुशाने ने भी वनडे करियर की पहली हॉफ सेंचुरी लगाई. खतरनाकर रूप ले चुकी इस जोड़ी को तोड़ा रवींद्र जडेजा की इस गेंद ने जिस पर विराट कोहली ने ये शानदार कैच पकड़ा मार्नस लाबुशाने का जो 54 के स्कोर पर आउट हुए. मिचेल स्टार्क बगैर खाता खोले आउट हुए लेकिन स्टीवन स्मिथ ने एक बार फिर पांचवें विकेट के लिए एलेक्स कैरी के साथ 58 रन की साझेदारी को सामने रख दिया. कैरी को 35 पर कुलदीप यादव ने आउट किया लेकिन स्मिथ जमे रहे और वनडे करियर का 9वां शतक लगाने में कामयाब रहे. लेकिन दूसरे छोर से विकेट गिरते रहे स्टीवन स्मिथ 131 पर आउट हुए ऑस्ट्रेलिया 300 का स्कोर नहीं कर सका और 9 विकेट पर 286 रन ही बना सका. मोहम्मद शमी सबसे सफल रहे और उन्होंने 4 विकेट निकाले. शिखर धवन की चोट के चलते 287 रन के लक्ष्य का पीछा करने रोहित शर्मा और केएल राहुल ओपनर के तौर पर उतरे और 10 ओवर में 60 रन बना दिए. लेकिन टीम का स्कोर जब 69 रन पहुंचा तब केएल राहुल 19 पर एश्टन ऐगर का शिकार बन गए. लेकिन इसके बाद विराट और रोहित ने ज़िम्मेदारी को बखूबी संभाला, रोहित ने वनडे करियर का 29वां शतक लगाया. इन दोनों ने खेल को इतना आसान बना दिया कि 287 का टार्गेट बौना सा लगने लगा. हालांकि 119 के स्कोर पर एडम जंपा की इस गेंद को हवा में उड़ाकर रोहित शर्मा ने अपना विकेट गंवा दिया. लेकिन कोहली का विराट रूप जारी रहा और टीम इंडिया को जीत के बेहद करीब लाकर 89 रन पर बोल्ड हो गए. इसके बाद का काम श्रेयस अय्यर ने किया और भारत ने 47.3 ओवर में 289 रन बनाकर मुक़ाबले को 7 विकेट से जीत तीन मैच की सीरीज़ पर 2-1 से कब्ज़ा जमा लिया. इस साल श्रीलंका के ख़िलाफ़ टी-20 सीरीज़ जीतने के बाद भारत की ये पहली वनडे सीरीज़ जीत रही. जहां से टीम अब न्यूज़ीलैंड दौरे का रुख़ करेगी. 