भारतीय क्रिकेट टीम के कप्तान विराट कोहली 26 मिलियन डॉलर (196 करोड़ रुपये) की कुल कमाई के साथ फोर्ब्स की 2020 में विश्व में सबसे अधिक कमाई वाले खिलाड़ियों की सूची में एक मात्र भारतीय हैं. कोहली 100 खिलाड़ियों की इस सूची में 66वें स्थान पर काबिज हैं. वह पिछले साल 100वें और 2018 में 83वें स्थान पर थे.  कोहली ने 24 मिलियन डॉलर की कमाई प्रचार और ‘ब्रांड एंडोर्समेंट’ से की है, जबकि उन्होंने 2 मिलियन डॉलर की कमाई वेतन और पुरस्कार राशि से की है. पिछले साल उनकी कमाई 25 मिलियन डॉलर थी. टेनिस के दिग्गज खिलाड़ी और 20 ग्रैंडस्लैम के विजेता रोजर फेडरर लगभग 106.3 मिलियन डॉलर (800 करोड़ रुपये से ज्यादा) की कमाई के साथ 2020 में सबसे ज्यादा कमाई करने वाले खिलाड़ियों की सूची में पहले स्थान पर आ गए हैं. फोर्ब्स की ओर से शुक्रवार को जारी सूची में फुटबॉल खिलाड़ी क्रिस्टियानो रोनॉल्डो (105 मिलियन डॉलर), लियोनेल मेस्सी (104 मिलियन डॉलर), नेमार (95.5 मिलियन डॉलर) और अमेरिकी बास्केटबॉल खिलाड़ी लेब्रॉन जेम्स (88.2 मिलियन डॉलर) शीर्ष पांच में शामिल हैं. स्विट्जरलैंड का यह दिग्गज 1990 के बाद इस सूची में शीर्ष पर पहुंचने वाला टेनिस का पहला खिलाड़ी है. 