सोमवार को विभिन्न केंद्रीय मंत्रियों ने अलग-अलग राज्यों में केंद्र सरकार की 4 साल की उपलब्धियों का लेखा-जोखा पेश पेश किया. उन्होंने कहा कि देश में पिछले चार साल में जितना काम हुआ इतना काम इससे पहले कभी नहीं हुआ.  केंद्र में नरेंद्र मोदी की सरकार के चार साल पूरा होने के मौके पर देशभर में मंत्री संवाददाता सम्मेलनों के जरिए सरकार की उपलब्धियां जनता के सामने रख रहे हैं. सरकार की कोशिश है कि जनता के कल्याण के लिए जो भी कदम सरकार ने उठाए हैं उनका लाभ सीधे उन तक पहुंच जाए. इसी कड़ी में केंद्रीय स्वास्थ्य मंत्री जेपी नड्डा ने सोमवार को छत्तीसगढ़ की राजधानी रायपुर में थे, जहां उन्होंने केंद्र सरकार की 4 साल की उपलब्धियों का लेखा-जोखा पेश किया. इस अवसर पर उन्होंने कहा कि देश में पिछले चार साल में जितना काम हुआ, इतना काम इससे पहले कभी नहीं हुआ था. उन्होंने कहा कि केंद्र सरकार ने चार साल में करीब 19 करोड़ लोगों को सामाजिक सुरक्षा से जोड़ा. केंद्रीय मंत्री सदानंद गौड़ा ने बेंगलुरु में मोदी सरकार की 4 साल की उपलब्धियां पेश की. उन्होंने  कहा कि पीएम मोदी के नेतृत्व में भारत दुनिया में तेज़ी से बढ़ती अर्थव्यवस्था के रूप में उभरा है. उन्होंने उम्मीद जताई की अगले साल देश की देश की विकास दर 8.5 फीसदी के पार पहुंच सकती है. खाद्य प्रसंस्करण मंत्री हरसिमरत कौर ने दिल्ली में एनडीए सरकार के चार साल पूरे होने पर अपने विभाग से जुड़ी उपलब्धियों का ब्योरा दिया. उन्होंने कहा कि यूपीए सरकार ने 6 साल में जहां 2 फूड पार्क बनाए वहीं मोदी सरकार ने सिर्फ 4 साल में 13 फूड पार्क बना दिए. जिसके कारण न सिर्फ किसानों का भला हुआ बल्कि इससे जुड़े रोजगार में भी कई गुना वृद्धि हुई. गौरतलब है कि चार साल पहले 26 मई, 2014 को प्रधानमंत्री नरेंद्र मोदी के नेतृत्व में सरकार बनने के साथ ही एक ही लक्ष्य रखा गया और और वो विकास का था. तब से सरकार सबका साथ, सबका विकास के लक्ष्य के साथ तेजी से काम कर रही है. सरकार के 4 साल पूरा होने के मौके पर विकास कार्यों की जानकारी जनता तक पहुंचाने के लिए सरकार के मंत्री प्रेस कॉन्फ्रेंस कर रहे हैं. 