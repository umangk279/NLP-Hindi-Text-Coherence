खाद्य उत्पादों के निर्यात को बढ़ावा देने के लिए सरकार जल्द ही एग्री एक्सपोर्ट पॉलिसी लाने जा रही है. ग्रेटर नोएडा में एक कार्यक्रम के उद्घाटन के बाद वाणिज्य मंत्री सुरेश प्रभु ने बताया कि मोदी सरकार किसानों की आय को दोगुना करने की दिशा में आगे बढ़ रही है. उन्होंने कहा कि कृषि उत्पादों के निर्यात को बढ़ावा देने के लिए सरकार नीति बनाने पर काम कर रही है. इस नीति से किसानों को फ़ायदा मिलेगा और कृषि उत्पादों का निर्यात बढ़ाने में भी मदद मिलेगी.  मोदी सरकार 2022 तक किसानों की आय दोगुना करना चाहती है, इसके लिए कई अहम कदम उठाए गए हैं. इसी दिशा में एक अहम फैसले के तहत सरकार अब खासतौर पर कृषि उत्पादों के निर्यात को प्रोत्साहन देने के लिए नीति लाने जा रही है. अक्सर ये देखने को मिलता है कि जब किसी भी कृषि उपज का अधिक उत्पादन होता है तो उसके दाम गिर जाते हैं, जिससे किसानों को नुकसान उठाना पड़ता है. अब सरकार की योजना एग्री एक्सपोर्ट नीति के जरिए निर्यात बढ़ाने के साथ-साथ किसानों को इसी संभावित नुकसान से बचाने की है. ग्रेटर नोएडा में फूड प्रोसेसिंग क्षेत्र में निवेश को बढ़ावा देने के साथ निर्यात को प्रोत्साहन देने के लिए देश-विदेश के इस क्षेत्र से जुड़े उद्यमियों को एक मंच दिया गया. वाणिज्य मंत्री सुरेश प्रभु ने बताया कि मोदी सरकार किसानों के हितों के प्रति प्रतिबद्ध है और एग्री एक्सपोर्ट नीति से किसानों को फायदा होगा. गौरतलब है कि फूड प्रोसेसिंग की कम सुविधाओं के चलते हजारों करोड़ रुपये के खाद्य उत्पाद भारत में बर्बाद हो जाते हैं. विकसित देशों के मुकाबले हम बेहद कम फूड की पैकैजिंग करते हैं. लिहाजा इस क्षेत्र में न केवल घरेलू बाजार बल्कि निर्यात की भी असीम संभावना है. पीएम मोदी भी किसानों के फायदे के लिए फूड प्रोसेसिंग में इनोवेशन पर लगातार जोर दे रहे हैं. सरकार पहले ही फूड प्रोसेसिंग में 100 फीसदी विदेशी निवेश को हरी झंडी दे चुकी है. जिसका सकारात्मक असर भी देखने को मिलने लगा है. इस क्षेत्र के बड़े खिलाड़ी भारत में निवेश की संभावनाएं तलाश रहे हैं. इस सेक्टर में तेज विकास से न केवल खाद्यान्न की बर्बादी रुकेगी बल्कि बड़ी संख्या में युवाओं को रोजगार मिलने के साथ किसानों की आय भी बढ़ेगी. 