चुनाव आयोग ने शुक्रवार को सभी राष्ट्रीय और क्षेत्रीय राजनीतिक दलों को पत्र लिखकर कोविड-19 के दौरान देश में होने वाले आगामी चुनावों के प्रचार को लेकर 'राय और सुझाव' मांगे हैं। आयोग ने राजनीतिक दलों से 31 जुलाई तक जवाब देने को कहा है। इस साल कुछ राज्यों में उपचुनाव और बिहार विधानसभा चुनाव होने हैं।  आयोग ने अपने पत्र में देश में कोविड-19 के मौजूदा हालात की ओर इशारा किया। आयोग ने कहा कि केंद्र और राज्य सरकारें सुरक्षा सुनिश्चित करने और देश में कोरोना वायरस के प्रसार को रोकने के लिए आपदा प्रबंधन अधिनियम, 2005 और कुछ अन्य कानूनों के तहत दिशानिर्देश जारी कर चुकी हैं। आयोग समय-समय पर चुनाव प्रक्रिया को लेकर राजनीतिक दलों से सुझाव मांगता रहता है और इसी कड़ी में चुनाव आयोग ने राजनीतिक दलों को 31 जुलाई 2020 तक अपनी राय और सुझाव भेजने के लिये कहा है। ताकि, महामारी के दौरान होने वाले चुनावों में राजनीतिक दलों और उम्मीदवारों द्वारा प्रचार किए जाने को लेकर जरूरी दिशानिर्देश तैयार किए जा सकें।   