शबरिमला केस में पुनर्विचार याचिका पर सुप्रीम कोर्ट ने केस सात जजों की बेंच के पास भेज दिया है। बेंच ने यह फैसला 3:2 से किया। हालांकि, कोर्ट ने कहा कि अंतिम फैसले तक उसका पिछला आदेश बरकरार रहेगा।    उच्‍चतम न्‍यायालय की 7 न्‍यायाधीशों की पीठ शबरिमला मंदिर और मस्जिद सहित अन्‍य धार्मिक स्‍थानों पर महिलाओं के प्रवेश पर रोक से सम्‍बन्धित याचिकाओं की सुनवाई करेगी। न्‍यायालय ने कहा कि धार्मिक स्‍थलों में महिलाओं के प्रवेश पर प्रतिबंध शबरिमला मंदिर तक ही सीमित नहीं है, बल्कि यह अन्‍य धर्मों में भी प्रचलित है। न्‍यायालय ने तीन-दो के बहुमत से याचिका को बड़ी पीठ को भेज दिया। शीर्ष न्‍यायालय ने कहा कि बड़ी पीठ सबरीमाला मंदिर और मस्जिदों में महिलाओं के प्रवेश पर रोक और दाउदी बोहरा समुदाय में महिलाओं की खतना की प्रथा जैसे धार्मिक मुद्दों का फैसला करेगी। इससे पहले शीर्ष न्‍यायालय ने चार-एक के बहुमत से सितम्‍बर 2018 में केरल में प्रसिद्ध अयप्पा मंदिर में 10 से 50 वर्ष की महिलाओं के प्रवेश पर रोक समाप्‍त करने का फैसला सुनाया था। अखिल भारतीय शबरिमला कार्रवाई परिषद ने कहा कि न्‍यायालय का निर्णय पथ-प्रदर्शक है। उन्‍होंने कहा कि यह मामला सबरीमला में केवल महिलाओं के प्रवेश से जुड़ा हुआ नहीं है, बल्कि इसका व्‍यापक आशय है जिसमें देश के सभी समुदाय शामिल हैं। 