शाहीन बाग विरोध प्रदर्शन पर सुप्रीम कोर्ट द्वारा नियुक्त दो वार्ताकारों ने सर्वोच्च न्यायालय में अपनी रिपोर्ट पेश कर दी। अब बुधवार को मामले की सुनवाई होगी। सुप्रीम कोर्ट ने वरिष्ठ वकील संजय हेगड़े और साधना रामचंद्रन को वार्ताकार नियुक्त किया था।      शाहीन बाग में नागरिकता संशोधन कानून के खिलाफ प्रदर्शन मामले में सुप्रीम कोर्ट द्वारा नियुक्त दोनों वार्ताकारों ने अपनी रिपोर्ट एक सीलबंद लिफाफे में सौंप दी। सुप्रीम कोर्ट ने कहा कि वह वार्ताकारों की रिपोर्ट पर गौर करेगा। इसके बाद सुप्रीम कोर्ट ने सुनवाई बुधवार तक के लिए स्थगित कर दी। अब अगली सुनवाई 26 फरवरी को होगी। शाहीनबाग में सीएए के खिलाफ प्रदर्शन का सोमवार को 72वां दिन है। प्रदर्शन के चलते बंद सड़कों को खोलने के लिए सुप्रीम कोर्ट में पीआईएल याचिका दायर हुई थी। कोर्ट की तरफ से नियुक्त मध्यस्थ साधना रामचंद्रन और संजय हेगड़े ने चार दिन तक प्रदर्शनकारियों से चर्चा की थी। 