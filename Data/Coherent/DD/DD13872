देश में महिलाओं और बच्चों की सुरक्षा के लिए सख्त कानून बनाए जा रहे हैं. एक तरफ सरकार का फोकस स्कूली बच्चों को स्कूल में सुरक्षा देने का है, तो दूसरी तरफ ये भी प्रयास है कि छोटी बच्चियों से बलात्कार करने वालों को ऐसी सजा मिले जो अपराधियों के लिए नजीर बन जाए. इसके साथ-साथ कार्यस्थल पर महिलाओं का शोषण रोकने के लिए भी पर्याप्त कदम उठाए गए हैं. ये दावा है केंद्रीय महिला और बाल विकास मंत्री मेनका गांधी का.  केंद्र की नरेंद्र मोदी सरकार ने चार साल पूरे कर लिए हैं. सरकार के चार साल पूरे होने पर केंद्र सरकार के मंत्री अपने मंत्रालय की उपलब्धियों का ब्योरा जनता के सामने रख रहे हैं. इसी कड़ी में महिला और बाल विकास मंत्री मेनका गांधी ने डीडी न्यूज़ पर अपने मंत्रालय के चार साल के कार्यों का लेखा-जोखा रखा और बताया कि कैसे ये मंत्रालय सरकार की प्राथमिकता है और उसमें विकास के विभिन्न आयामों पर काम हो रहा है. स्कूली बच्चों को सुरक्षित माहौल देने के लिए सरकार लगातार कदम उठा रही है. उन्होंने कहा कि बच्चों की सुरक्षा और गुमशुदा बच्चों की तलाश के लिए कई कदम उठाए गए हैं. सरकार सुरक्षा के लिए सख्त कानून बना रही है. किशोर न्याय अधिनियम में 16 साल के किशोर भी कानून के दायरे में लाए गए हैं. बाल यौन शोषण संरक्षण क़ानून में अध्यादेश के ज़रिए बदलाव लाया गया है. 12 साल से छोटी बच्चियों से यौन शोषण पर मृत्युदंड का प्रावधान किया गया है. कार्यस्थल पर यौन शोषण के लिए ऑनलाइन शिकायत की व्यवस्था की गई है. पूरे देश में महिला हेल्पलाइन-181 पहुंच रही है. सरकार रेप पीड़ितों को जल्द न्याय दिलाने के लिए कई महत्वपूर्ण कदम उठा रही है. बलात्कार के मामलों में साक्ष्य इकट्ठा करने के लिए रेप किट की व्यवस्था की जा रही है. सरकार हर वर्ग की महिलाओं के कल्याण के लिए कदम उठा रही है. मुस्लिम महिलाएं बिना महरम के हज यात्रा पर जा रही हैं, तो तीन तलाक पर कानून की पहल हुई है. एकल मां के लिए पासपोर्ट नियमों में बदलाव किया गया है, तो बेटी बचाओ, बेटी पढ़ाओ के जरिए लिंगानुपात सुधर रहा है. 