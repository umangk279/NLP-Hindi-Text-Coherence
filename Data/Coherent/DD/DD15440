हरियाणा सरकार ने राज्य में फिल्म 'पद्मावत' की रिलीज पर रोक लगाई है। हरियाणा कैबिनेट की बैठक में संजय लीला भंसाली की फिल्म 'पद्मावत' पर रोक लगाने का निर्णय लिया गया। इससे पहले राजस्थान, गुजरात, मध्य प्रदेश में फिल्म पर पाबंदी लग चुकी है।  सेंसर बोर्ड ने भले ही संजय लीला भंसाली की चर्चित फिल्म 'पद्मावत' को रिलीज की अनुमति दे दी है, लेकिन इसको लेकर विवाद खत्म नहीं हो रहा है। अब हरियाणा सरकार ने भी फिल्म पर बैन लगा दिया है। राजस्थान, मध्य प्रदेश, गुजरात के बाद अब हरियाणा चौथा राज्य बन गया है, जहां इस फिल्म के प्रदर्शन पर पाबंदी लगाई गई है। हरियाणा सरकार के मंत्री अनिल विज ने खुद ट्वीट कर पद्मावत पर बैन की पुष्टि की है। वहीं इससे पहले हिमाचल प्रदेश में सोमवार को फिल्म पर रोक हटा दी गई। राज्य के नवनिर्वाचित मुख्यमंत्री जयराम ठाकुर ने कहा है कि वह कला के दीवाने हैं और अगर फिल्म में कुछ भी विवादित नहीं है, तो राज्य में इसकी रिलीज से उन्हें कोई आपत्ति नहीं है।  