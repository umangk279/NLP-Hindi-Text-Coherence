देश में सड़क दुर्घटनाएं युवाओं की मौत का सबसे बड़ा कारण बनकर उभर रही है। अकेले वर्ष 2017 में सड़क दुर्घटनाओं में दो लाख बीस हजार मौतें हुई थी, जिसमें युवाओं की संख्या सबसे अधिक थी।  लांसेट पत्रिका में छपे एक अध्ययन को आईसीएमआर ने जारी करते हुए इस पर चिंता जताई। द इंडिया स्टेट लेवल डिजिज बर्डेन इनिशिएटिव नामक इस अध्ययन के मुताबिक देश में सड़क हादसों में जिन लोगों की मौत हुई उनमें आधे से अधिक पैदल यात्री और मोटरसाइकिल सवार थे। और ये आकड़ा वैश्विक औसत से अधिक था। रिपोर्ट में हर राज्य के लिए सड़क हादसे में जान गंवाने वालों का आकड़ा लोगों के प्रकार मसलन पैदल यात्री,मोटरसाकिल सवार, साइकिल सवार के हिसाब से जारी किया गया है। सड़क हादसों में जान गंवाने वाले पैदल यात्रियों, मोटरसाइकिल सवारों, साइकिल सवारों और मोटर वाहन सवारों समेत सड़क उपयोगकर्ताओं की संख्या की लिहाज से अलग अलग राज्यों में चार से आठ गुणा का फर्क है। जो इस बात को रेखांकित करता है कि हर राज्य के लिए अलग अलग अलग सड़क सुरक्षा नियोजन की जरुरत है। इस अध्ययन के मुताबिक भारत में सड़क हादसों में होने वाली मौतों में 1990 की तुलना में अब गिरावट आई है। और सतत विकास के लक्ष्यों को हासिल करने के लिए और कमी लाने की जरुरत है। यह अध्ययन बताता है कि 2017 में भारत में सड़क हादसा 15 से 39 साल के उम्र के लोगों की मौत की सबसे बड़ी वजह था। यह पुरुषों और महिलाओं की मौत के लिहाज से दूसरा सबसे बड़ा कारण था। सड़क दुर्घटनाओं में मौतो के आकड़े इसलिए अधिक गंभीर हो जाते हैं, क्योंकि इसमें मरने वाले ज्यादातर लोग युवा और कामकाजी होते है। ऐसे में इनकी मौत से पूरा परिवार बिखर जाता है। बचाव, जानकारी और बेहतर प्री हॉस्पिटल केयर से ऐसी मौतों को कम किया जा सकता है। ये हमारे देश की अर्थव्यवस्था के लिए भी फायदेमंद है।                                   ~ नितेन्द्र सिंह की रिपोर्ट 