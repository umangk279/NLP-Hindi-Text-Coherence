भारत द.अफ्रीका के खिलाफ आज विश्व कप में अपने अभियान की शुरूआत करेगा, द.अफ्रीका की टीम जहां पहले ही दो मैच हार चुकी है वहीं भारत के लिए पहला मैच जीतने की चुनौती होगी।      भारतीय टीम क्रिकेट के महाकुंम्भ में अपने अभियान का आगाज बुधवार को द.अफ्रीका के खिलाफ करेगी, पिछले दो मैचों में हार का सामना करने वाली साउथ अफ्रीकी टीम की स्थिति इस वक्त घायल शेर की तरह है वे इस प्रतियोगिता में बाउंस बैक करने को बेताब है जबकि भारत की कोशिश रहेगी कि वे जीत के साथ अपने अभियान की शुरूआत करें, इसलिए दोनों टीमों के लिहाज से यह मैच काफी महवपूर्ण हैं हमेशा की तरह भारत की बल्लेबाजी का दारोमदार कप्तान विराट कोहली के कंधों पर होगा जबकि उनका साथ देंगे रोहित शर्मा और शिखर धवन वहीं पेस अटैक की अगुवाई जसप्रीत बुमराह करेंगे।  साउथेम्प्टन के द रोज बाउल स्टेडियम में दोनों टीमों ने अब तक 3-3 मैच खेलें हैं। विराट कोहली की कप्तान वाली टीम पहला मैच खेलेगी तो फाफ डु प्लेसिस की टीम अपना तीसरा मैच खेलेगी। यहाँ पर पहली बार वर्ल्ड कप मैच खेला जाएगा। इससे पहले कोई भी वर्ल्ड कप मैच इस मैदान में नहीं खेला गया है इस मैदान पर भारत ने कुल 3 मैच खेले हैं, जिसमें से उसने एक मैच जीता है। भारत को केन्या के खिलाफ 11 सितंबर, 2004 में जीत मिली थी, जबकि उसके बाद उसने दोनों मैच गंवाए हैं। भारत ने ये दोनों मैच मेजबान इंग्लैंड के खिलाफ 2007 और 2011 में खेला था। दूसरी ओर, साउथ अफ्रीका ने भी यहां 3 मैच खेले हैं। हालांकि साउथ अफ्रीकी टीम का प्रदर्शन भारत की अपेक्षा बेहतर है। उसने 2003 में जिम्बाब्वे और 2012 में इंग्लैंड के खिलाफ जीत दर्ज की थी। 2017 में हुए तीसरे मैच में उसे मेजबान इंग्लैंड से हार का सामना करना पड़ा था।  अगर बात करें भारत और द.अफ्रीका के बीच अब तक खेले गये मैच की तो भारत और द.अफ्रीका के बीच कुल 83 मैच खेले गये है जिसमें से भारत ने 34 मैच जीते है जबकि द.अफ्रीका ने 46 बार भारत को हराया है।वहीं साउथेम्प्टन का द रोज बाउल स्टेडियम पहले गेंदबाजों के लिए स्वर्ग माना जाता था लेकिन पिछले कुछ समय से यहां पर 300 से पार का स्कोर पहुंचा है।  2017 से अब तक यहां सबसे कम स्कोर 288 रन हैं, जबकि ओवरऑल सर्वश्रेष्ठ टीम स्कोर 373/3 रन हैं। यह स्कोर इंग्लैंड ने पिछले महीने 11 मई को पाकिस्तान के खिलाफ बनाया था। जवाब में पाक टीम ने भी 7 विकेट पर 361 रन का स्कोर किया था।  इससे अंदाजा लगाया जा सकता है कि जो भी टीम पहले बैटिंग करेगी उसकी कोशिश 350 से अधिक रन बनाने की होगी। जबकि फील्डिंग करने वाली टीम को थोडा नमी, तेज हवायें और थोड़ी स्पिन भी मिल सकती है। अब देखना दिलचस्प होगा कि भारत इस मैदान पर जीत के साथ आगाज करती है या फिर द.अफ्रीका हार के सिलसिले को तोड़ने में कामयाब होती है।    