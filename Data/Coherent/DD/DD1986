प्रधानमंत्री नरेन्‍द्र मोदी ने कृषि से जुडे मुद्दों और सुधार की स्थिति की समीक्षा की। किसानों के हित के लिए तकनीक के इस्‍तेमाल का आहवान किया.  प्रधानमंत्री नरेंद्र मोदी ने कृषि क्षेत्र में आवश्यक सुधार और मुद्दों पर चर्चा करने के लिए शनिवार को एक बैठक की। बैठक में कृषि बाजार, अतिरिक्त उपज का प्रबंधन, किसानों तक संस्थागत ऋण और कृषि क्षेत्र को विभिन्न प्रतिबंधों से मुक्त करने पर विचार विमर्श किया गया है। प्रधानमंत्री ने कृषि क्षेत्र में पूरी मूल्यवर्धन श्रृंखला का लाभ किसानों तक पहुंचाने के लिए प्रौद्योगिकी का इस्तेमाल करने पर बल दिया। बैठक में कृषि अर्थव्यवस्था, कृषि व्यापार में पारदर्शिता और किसानों तक अधिकतम लाभ पहुंचाने के लिए किसान उत्पादक संगठन की भूमिका मजबूत करने का फैसला किया गया।  प्रधानमंत्री ने ब्रांड इंडिया को बढ़ावा देने का आह्वान किया और कहा कि देश में कृषि उपज का निर्यात बढ़ाने के लिए उपज आधारित बोर्ड और परिषद गठित करने की आवश्यकता है। बैठक के दौरान मौजूदा बाजार प्रणाली में रणनीतिक हस्तक्षेप करने और उचित सुधार लाने पर ध्यान केंद्रित किया गया। इसके अलावा किफायती ब्याज दर पर ऋण प्रवाह, किसान क्रेडिट कार्ड के लिए विशेष अभियान और राज्य के भीतर और राज्यों के बीच कृषि उत्पादों के व्यापार पर भी चर्चा की गई। ई-कॉमर्स के प्लेटफार्म ई-नाम को सशक्त बनाने पर भी विचार विमर्श किया गया। कृषि अर्थव्यवस्था में पूंजी और प्रौद्योगिकी लाने के लिए एक वैधानिक व्यवस्था की संभावना भी तलाशी गई। प्रधानमंत्री ने छोटे और सीमांत किसानों के हितों के संरक्षण के लिए नए उपाय करने पर बल दिया। बैठक में आवश्यक वस्तु अधिनियम को मौजूदा समय के अनुरूप बनाने के लिए फसल कटाई के बाद के बुनियादी ढांचे में बड़े पैमाने पर निजी निवेश भी चर्चा की गई। 