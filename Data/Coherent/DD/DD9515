पेयजल और स्वच्छता मंत्रालय ने जिलों और राज्यों के लिए स्वच्छ भारत विश्व शौचालय दिवस प्रतियोगिता की शनिवार घोषणा की.  स्वच्छ भारत मिशन अपने पांचवें और अंतिम वर्ष में प्रवेश कर रहा है, ऐसे में इस प्रतियोगिता का उद्देश्य देश के सभी जिलों में स्वच्छता से जुड़े जन अभियानों को प्रोत्‍साहित करना है. इसमें विशेष रूप से खुले में शौच से मुक्‍त अभियान को टिकाऊ बनाने पर ध्‍यान केंद्रित किया गया है. विश्व शौचालय दिवस के 10 दिन पहले 9 नवंबर से 19 नवंबर, 2018 तक देश भर के जिलों के बीच स्वच्छता गतिविधियों को लेकर प्रतियोगिता श्रृंखला आयोजित की जाएगी. मंत्रालय द्वारा जारी एडवाइजरी के अनुसार प्रतियोगिता में शीर्ष स्‍थान पाने वाले 10 जिला कलेक्टरों के साथ ही स्‍वच्‍छता मिशन के प्रभारी शीर्ष 3 राज्‍यों के निदेशकों और सचिवों को स्वच्छ भारत मिशन द्वारा पुरस्कृत किया जाएगा. मंत्रालय ने प्रतियोगिता में ज्‍यादा से ज्‍यादा जिलों से भाग लेने की अपील की है. यह प्रतियोगिता राजस्थान, मध्य प्रदेश, छत्तीसगढ़, तेलंगाना और मिजोरम के लिए नहीं है. 