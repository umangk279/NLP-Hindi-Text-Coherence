विश्व स्वास्थ्य संगठन ने शुक्रवार को कहा कि चीन में कोरोना वायरस के स्रोत का पता लगाने के लिए अंतरराष्ट्रीय विशेज्ञषों की एक टीम तैयार की जा रही है।  विश्व स्वास्थ्य संगठन की दो सदस्यों की एक टीम पहले से ही चीन में मौजूद है जो बड़ी टीम के दौरे की तैयारियां कर रही है। डब्ल्यूएचओ आपात कार्यक्रम के प्रमुख माइक रेयान ने कहा है कि अभी तक चीनी अधिकारियों ने स्वास्थ्य संस्था का काफी सहयोग किया है। हालांकि बड़ी टीम को तैनात करने और समन्वय करने में अभी थोड़ा वक्त लग सकता है। ब्राजील में कोरोना वायरस की स्थिति के बारे में जानकारी देते हुए माइक रेयान ने कहा कि ब्राजील में कोरोना संक्रमण अब अनियंत्रित गति से नहीं बढ़ रहा है और यह ऐसे मुकाम तक पहुंच चुका है, जहां से इसे नियंत्रण में रखने के अवसर पैदा होते हैं। 