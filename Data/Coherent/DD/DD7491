लोकसभा चुनाव के लिए विभिन्न दलों का धुंआधार चुनाव प्रचार अभियान जारी है. प्रधानमंत्री नरेंद्र मोदी ने रविवार को जम्मू के कठुआ व उत्तर प्रदेश के अलीगढ़ और मुरादाबाद, जबकि पार्टी के वरिष्ठ नेता राजनाथ सिंह ने नगीना, बदायूं, आगरा और फ़तेहपुर सीकरी में चुनावी रैलियों को संबोधित किया.  प्रधानमंत्री नरेंद्र मोदी ने दिन की पहली रैली जम्मू के कठुआ में की. रैली को संबोधित करते हुए उन्होंने कहा कि जम्मू और बारामूला में जनता ने भारी मतदान कर आतंकियों के आकाओं, पाक परस्तों और निराशा में डूबे महामिलावटियों को कड़ा जवाब दिया है. साथ ही प्रधानमंत्री ने कहा कि देश में सर्वे भी बता रहे हैं कि कांग्रेस को जितनी सीटें मिलेंगी, उससे तीन गुना ज्यादा भाजपा को मिलेगी. पीएम मोदी ने कांग्रेस की निंदा करते हुए कहा कि राजनीति अपनी जगह होती है, चुनाव अपनी जगह हैं, नेता भी आते-जाते रहते हैं, लेकिन हमारा ये देश हमेशा रहेगा. प्रधानमंत्री ने कहा कि ये देश है तभी राष्ट्र रक्षा का भाव है, राष्ट्रवाद है. लेकिन देश में कुछ लोग मोदी के विरोध में इतने डूब गए हैं कि उनको राष्ट्रवाद गाली नज़र आने लगा है. प्रधानमंत्री ने दिन की दूसरी रैली उत्तर प्रदेश के अलीगढ़ में की. उन्होंने एक जनसभा को संबोधित करते हुए विपक्षी दलों सपा और बसपा को निशाने पर लिया. पीएम ने कहा कि पूर्वी और पश्चिम यूपी की जनता सब देख रही है और स्थानीय पार्टियां ज़मीनी हकीकत को भांपने में पूरी तरह से नाकाम रही हैं. प्रधानमंत्री ने कहा कि कुछ दलों ने बाबा साहेब भीभराव अंबेडकर के नाम पर राजनीति जरूर की, लेकिन भला सिर्फ अपने परिवार का ही किया. पीएम ने जनसभा में कहा कि प्रधानमंत्री के खिलाफ सभी दल अभद्र भाषाओं का इस्तेमाल कर रहे हैं, क्योंकि इन्हें मालूम हो चुका है कि इनकी पराजय तय है. पीएम मोदी ने दिन की अंतिम रैली उत्तर प्रदेश के मुरादाबाद में की. रैली में पीएम ने पूर्ववर्ती कांग्रेस सरकार पर निशाना साधा और कहा कि आतंकी हमले के बाद कांग्रेस दुनिया में इसका रोना रोती थी, लेकिन हमने उरी और पुलवामा में आतंकी हमले के बाद पाकिस्तान को करारा जवाब दिया. मोदी को रोकने के लिए दो धुर विरोधी पार्टियां सपा-बसपा एक साथ उत्तर प्रदेश में बिजनौर जिले नगीना में एक चुनावी सभा को संबोधित करते हुए भाजपा नेता राजनाथ सिंह ने कहा कि सपा और बसपा को यह डर सता रहा है कि कहीं मोदी जी कि आंधी में वह उड़ न जाएं. उन्होंने कहा कि यह दोनों धुर विरोधी पार्टियां सिर्फ नरेंद्र मोदी को रोकने के लिए एक साथ आ गई हैं, जो कि उत्तर प्रदेश की राजनीति में कभी नहीं हुआ था. 