उत्तर प्रदेश में एक विधायक पर दुष्कर्म का आरोप लगाने वाली महिला के पिता की पुलिस हिरासत में मौत के मामले में 6 पुलिसकर्मी निलंबित। मुख्यमंत्री योगी आदित्यनाथ ने स्वतंत्र औऱ निष्पक्ष जांच का दिया आश्वासन। कहा, दोषियों को नहीं बख्शा जाएगा।  उत्तर प्रदेश में उन्नाव सदर से विधायक कुलदीप सिंह सेंगर और उनके सहयोगियों पर दुष्कर्म का आरोप लगाने वाली महिला के पिता की पुलिस हिरासत में मौत हो गई है। डीआईजी ने कहा है कि इस गंभीर मामले की मजिस्ट्रेट जांच के आदेश दिए गए हैं। उन्होंने कहा कि अगर इस केस में पुलिस की संलिप्तता पाई जाती है, तो इसपर कठोर कार्रवाई की जाएगी।  वहीं पुलिस हिरासत में मौत पर 2 पुलिस अधिकारी और 4 कॉन्स्टेबल को निलंबित कर दिया गया है। बलात्कार पीड़िता के पिता को पीटने वाले चार आरोपियों को गिरफ्तार कर लिया है। मुख्यमंत्री योगी आदित्यनाथ ने इस मामले की निष्पक्ष जांच कराने का आश्वासन दिया है औऱ कहा है कि दोषियों को बख्शा नहीं जाएगा। 