बांग्लादेश युद्ध में 1971 में हासिल हुई जीत का जश्न मनाने के लिए रविवार को विजय दिवस मनाया गया. इस युद्ध में एक लाख से ज्यादा पाकिस्तानी सैनिकों ने आत्मसमर्पण किया था और बांग्लादेश का निर्माण हुआ था. तेरह दिनों तक चले इस युद्ध में भारतीय सेना के आगे पाकिस्तान को घुटने टेकने पड़े और तभी बांग्लादेश बन गया था. आजादी की ये लड़ाई इतिहास में मुक्ति संग्राम के नाम से दर्ज है.  राष्ट्रपति राम नाथ कोविन्द ने 1971 युद्ध में राष्ट्र और मानवीय स्वतंत्रता के मूल्यों की रक्षा करने वाले जांबाज़ सैनिकों को श्रद्धांजलि अर्पित की है. उन्होंने कहा कि राष्ट्र अदम्य शौर्य का प्रदर्शन करते हुए प्राण न्योछावर करने वाले शहीदों के प्रति कृतज्ञ है. राष्ट्रपति ने ट्वीट संदेश में कहा कि विजय दिवस के अवसर पर 1971 के युद्ध में देश की और मानवीय स्वतंत्रता के सार्वभौमिक मूल्यों की रक्षा करने के लिए अपनी सशस्‍त्र सेनाओं को हम कृतज्ञता के साथ याद करते हैं. विशेषकर उस साहसिक अभियान में बलिदान हो गए सैनिकों के प्रति हम श्रद्धांजलि अर्पित करते हैं. प्रधानमंत्री नरेंद्र मोदी ने कहा है कि विजय दिवस पर समग्र राष्ट्र वीर सैनिकों के अदम्य साहस को नमन कर रहा है. पीएम मोदी ने एक ट्वीट में कहा कि उनकी देशभक्ति और साहस ने पूरे देश की सुरक्षा सुनिश्चित की. उनकी देश सेवा प्रत्येक भारतीय को प्रेरित करती रहेगी. 