काबुल में रविवार को हुए आत्मघाती हमले की इस्लामिक स्टेट ने ली ज़िम्मेदारी। एक शादी समारोह में हुए धमाके में 60 से ज्यादा लोगों की गई थी जान। भारत ने की इन हमलों की कड़ी निंदा।  अफगानिस्तान की राजधानी काबुल में रविवार को हुए आत्मघाती हमले की जिम्मेदारी इस्लामिक स्टेट ने ली है। भारत ने काबुल में एक शादी समारोह में हुए भीषण बम विस्फोट की कड़ी निंदा की है। विदेश मंत्रालय ने कहा है कि इस हमले को अंजाम देने वालों के साथ ही आतंकवादियों को पनाह देने वालों को जल्द से जल्द सज़ा मिलनी चाहिए। विदेश मंत्रालय ने एक बयान में कहा कि वीभत्स आतंकवादी हमले को अंजाम देने वालों के साथ ही आतंकवादियों को पनाह देने वालों को “अतिशीघ्र” कानून के समक्ष लाया जाना चाहिए।  विदेश मंत्रालय के बयान में कहा गया, “भारत कल काबुल के विवाह समारोह स्थल में किए गए भयावह बम विस्फोट की कड़ी निंदा करता है जिसमें मासूम नागरिकों ने अपनी जान गंवाई। हम इस कायराना हमले के मृतकों के परिवारों के प्रति संवेदना व्यक्त करते हैं और घायलों के शीघ्र स्वस्थ होने की कामना करते हैं।” इस आत्मघाती हमले में 63 लोगों की मौत हो गई थी और 182 घायल हो गए थे। काबुल के अधिकारियों के मुताबिक इस्लामिक स्टेट से संबद्ध आत्मघाती हमलावर ने शनिवार की रात अफगान राजधानी के विवाह समारोह स्थल में हमला कर दिया था जिसमें 63 लोगों की मौत हो गई थी और 182 घायल हो गए थे। 