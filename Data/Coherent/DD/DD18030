भ्रष्टाचार के आरोपों से जूझ रहीं मीसा भारती को प्रवर्तन निदेशालय ने किया तलब, आरजेडी विधायकों ने पटना में की बैठक, पार्टी ने कहा भ्रष्टाचार के आरोपों के मुद्दे पर इस्तीफ़ा नहीं देंगे तेजस्वी यादव.   लालू परिवार पर लग रहे भ्रष्टाचार के आरोपों के चलते बचाव की मुद्रा में आए राष्ट्रीय जनता दल ने कहा है कि बिहार के उपमुख्यमंत्री तेजस्वी यादव अपने पद से इस्तीफ़ा नहीं देंगे। लालू यादव की बेटी मीसा भारती,  उनके पति और लालू के बेटे तेजस्वी यादव भ्रष्टाचार के आरोपों में घिरे हैं और जाच एजेंसियां इन मामलों में पूरी तेज़ी के कार्रवाई में जुटी हुई हैं।  तेजस्वी यादव को लेकर विपक्ष ने आरजेडी पर हमले तेज़ कर दिये हैं और भाजपा लगातार उनकी बर्ख़ास्तगी की मांग कर रही है। आज हुई विधायकों की बैठक के बाद आरजेडी ने कहा है कि तेजस्वी यादव उनके नेता हैं और बने रहेंगे।  ख़ास बात ये है कि लालू परिवार पर लग रहे आरोपों पर बिहार के मुख्यमंत्री नीतीश कुमार ने चुप्पी साधी हुई है। इस बीच, मीसा भारती की मुश्किलें बढ़ती नज़र आ रही हैं। प्रवर्तन निदेशालय ने भ्रष्टाचार के मामले में मीसा भारती को तलब किया है।  