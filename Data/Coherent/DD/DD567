अयोध्या में भव्य राम मन्दिर निर्माण में लगने वाले पत्थरों को जोड़ने के लिए तांबे की पत्तियों का उपयोग किया जाएगा। अब भक्तगण इसके लिये तांबे का दान दे सकते है।   श्री राम जन्म भूमि तीर्थ ट्रस्ट ने टवीट कर बताया है कि मंदिर निर्माण कार्य हेतु 18 इंच लम्बी, 3 mm गहरी और 30 mm चौड़ी 10,000 पत्तियों की आवश्यकता पड़ेगी। श्री रामजन्मभूमि तीर्थ क्षेत्र ट्रस्ट  ने श्रीरामभक्तों से आह्वान कर कहा है कि भक्तगण तांबे की पत्तियां दान करें। ट्रस्ट ने ट्वीट कर बताया है कि इन तांबे की पत्तियों पर दानकर्ता अपने परिवार, क्षेत्र अथवा मंदिरों का नाम गुदवा सकते हैं। इस प्रकार से ये तांबे की पत्तियां न केवल देश की एकात्मता का अभूतपूर्व उदाहरण बनेंगी, अपितु मन्दिर निर्माण में सम्पूर्ण राष्ट्र के योगदान का प्रमाण भी देंगी। राम  मंदिर निर्माण कार्य पूरा होने को लेकर श्रीराम जन्मभूमि तीर्थ क्षेत्र ट्रस्ट के महासचिव  चम्पत राय ने बताया है कि  राम मन्दिर के निर्माण में लोहे का प्रयोग नहीं किया जाएगा।भव्यतम एवं लंबे समय तक सुरक्षित रह सकने वाला मन्दिर करीब 36 से 40 महीने में बनकर तैयार हो जाएगा। दरअसल मंदिर की बुनियाद कम से कम एक हजार वर्ष तक टिकी रहे ।  इस लक्ष्य के साथ निर्माण का कार्य किया जा रहा है।   गौरतलब है कि  5 अगस्त को अयोध्या में रामजन्म भूमि पर  मंदिर निर्माण के लिए भूमि पूजन का कार्यक्रम सम्पन्न हुआ था। पीएम मोदी ने भव्य राम मंदिर निर्माण की आधारशिला रखी थी।  इस मौके पर सभी प्रमुख पवित्र नदियों का जल और पवित्र स्थानों की मिट्टी भी मंगाई गई थी।।                                 शैलेंन्द्र मिश्र, संवाददाता डीडी न्यूज़      