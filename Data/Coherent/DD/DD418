अंतरराष्ट्रीय स्तर पर पाकिस्तान एक बार फिर हुआ शर्मसार। संयुक्त राष्ट्र सुरक्षा परिषद ने दो भारतीयों को प्रतिबंधित सूची में डालने के इस्लामाबाद के प्रस्ताव को किया ख़ारिज। यूएनएससी के पांच सदस्यों- अमेरिका, यूके, फ्रांस, जर्मनी और बेल्जियम ने प्रस्ताव पर लगाई रोक।    संयुक्त राष्ट्र सुरक्षा परिषद में पाकिस्तान को एक बार फिर शर्मिंदगी झेलनी पड़ी है। सुरक्षा परिषद ने प्रस्ताव संख्या 1267 समिति के तहत दो भारतीयों को अंतर्राष्ट्रीय आतंकवादी के रूप में सूचीबद्ध करने के पाकिस्तान के प्रस्ताव के ख़ारिज कर दिया है। सुरक्षा परिषद में अमेरिका, ब्रिटेन, फ्रांस, जर्मनी और बेल्जियम ने पाकिस्तान के इस कदम को अवरूद्ध कर दिया। संयुक्त राष्ट्र में भारत के स्थायी प्रतिनिधि टी एस त्रिमूर्ति ने इस पर ट्वीट करते हुए कहा कि, 'आतंकवाद पर 1267 विशेष प्रक्रिया को धार्मिक रंग देकर इसका राजनीतिकरण करने की पाकिस्तान की कोशिश संयुक्त राष्ट्र सुरक्षा परिषद में नाकाम हो गई। हम परिषद के उन सभी सदस्यों का आभार व्यक्त करते हैं जिन्होंने पाकिस्तान के इस प्रयास को अवरूद्ध किया है।"  गौरतलब है कि लंबे समय से चीन का समर्थन पाने वाले पाकिस्तान ने 2019 में संयुक्त राष्ट्र की प्रतिबंधित सूची में चार भारतीय नागरिकों को सूचीबद्ध कराने का प्रस्ताव दिया था। चार नामों में से सुरक्षा परिषद ने पहले ही दो नामों को खारिज कर दिया था और बाकी के दो नाम अंगारा अप्पाजी और गोबिंद पटनायक दुग्गीवलासा का प्रस्ताव कल खारिज कर दिया। सूत्रों के मुताबिक पाकिस्तान के दावे को पुख्ता करने के लिए कोई सबूत नहीं मिला। इससे पहले फ्रांस ने संयुक्त राष्ट्र सुरक्षा परिषद के अन्य सदस्यों के साथ मिलकर पाकिस्तान को सबूत पेश करने का समय दिया था लेकिन इस्लामाबाद अपने दावों को प्रमाणित करने में विफल रहा। 