भारत में पर्यटन की अपार संभावनाएं हैं। प्रधानमंत्री नरेंद्र मोदी ने भी विभिन्न मंचों पर इन संभावनाओं को आगे बढ़ाने का ज़िक्र किया है। बुधवार को राष्ट्रीय पर्यटन दिवस के मौके पर राष्ट्रपति रामनाथ कोविंद ने विज्ञान भवन में यात्रा, पर्यटन और आतिथ्य उद्योग के अलग-अलग क्षेत्रों में उपलब्धि और योगदान देने के लिए राष्ट्रीय पर्यटन पुरस्कार प्रदान किए।   पिछले कई वर्षों में पर्यटन को देश में एक बडे उद्योग के रूप में देखा जा रहा है, जिसमें पर्यटन, परिवहन और हॉस्पिटैलिटी सहित कई अलग-अलग क्षेत्रों की अहम भूमिका रही है। इस अवसर पर वर्ष 2015-16 के लिए राष्ट्रपति रामनाथ कोविंद ने इन सभी क्षेत्रों में राष्ट्रीय पर्यटन पुरस्कार प्रदान किए। राष्ट्रीय पर्यटन दिवस का मकसद दुनिया भर में देश की संस्कृति और अतुलनीय परंपराओं को बढ़ावा देना है, जिससे ज्यादा से ज्यादा संख्या में पर्यटक भारत भ्रमण करें। इस मौके पर राष्ट्रपति रामनाथ कोविंद ने कहा कि पुराने ऐतिहासिक स्मारकों का सार्वजनिक और निजी मॉडल के आधार पर रख-रखाव से इंक्रेडिबल इंडिया को बढ़ावा मिलेगा। उन्होंने स्वच्छता अभियान को भी पर्यटन के विकास के लिए अनिवार्य बताया। 