जम्मू-कश्मीर में स्थानीय निकाय चुनाव के लिए सोमवार को पहले चरण का मतदान होगा. वोटिंग सुबह 7 बजे से शाम 4 बजे तक होगी.  निकाय चुनाव के पहले चरण के मतदान हेतु जम्मू, राजौरी और पुंछ जिलों में 671 मतदान केंद्र स्थापित किए गए हैं. इनमें जम्मू जिले में सर्वाधिक 584, राजौरी में 61 और पुंछ में 26 मतदान केंद्र बनाए गए हैं. राज्य में होने वाले स्‍थानीय निकाय चुनाव के लिए सुरक्षा के व्‍यापक प्रबंध किए गए हैं. विशेषकर कश्‍मीर क्षेत्र में कम से कम अगले दो महीने के लिए एक उच्‍च सुरक्षा योजना तैयार की गई है. राज्‍यपाल सत्‍यपाल मलिक ने एक बैठक में राज्‍य की सुरक्षा स्थिति की विस्‍तृत समीक्षा की. इस बैठक में सेना, पुलिस, केंद्रीय रिजर्व पुलिस बल, खुफिया एजेंसियों और नागरिक प्रशासन के वरिष्‍ठ अधिकारियों ने हिस्सा लिया. राज्‍य में शहरी ग्रामीण निकायों के चुनाव में पहली बार इलेक्‍ट्रॉनिक वोटिंग मशीन ईवीएम का प्रयोग किया जा रहा है. 