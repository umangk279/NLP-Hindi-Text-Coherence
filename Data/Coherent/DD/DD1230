भारत और चीन ने वास्‍तविक नियंत्रण रेखा पर प्राथमिकता के आधार पर तनाव घटाने पर जोर दिया है। दोनों पक्ष स्थिति से निपटने के लिए स्‍थापित सैन्‍य और कूटनीतिक माध्‍यमों से विचार-विमर्श कर रहे हैं।   चीन की पीपुल्‍स लि‍बरेशन आर्मी और भारतीय सेना के कमांडरों के बीच मंगलवार को भारत के चुशुल में बातचीत हुई। वास्‍तविक नियंत्रण रेखा और सीमावर्ती क्षेत्रों में तनाव घटाने से संबंधित मुद्दों पर विचार-विमर्श करने के लिए शीर्ष सैन्‍य कमांडरों की यह तीसरी बैठक थी। यह बैठक विदेश मंत्री सुब्रमण्‍यम जयंशकर और चीन के विदेशी मंत्री के बीच 17 जून को हुई बातचीत के बाद आयोजित की गई थी। दोनों नेताओं ने इस पर सहमति जताई थी कि पूरी स्थिति का समाधान जिम्‍मेदारी के साथ किया जायेगा और दोनों देश छह जून को बनी समझ के अनुसार अपनी-अपनी सेनाएं पीछे हटा लेंगे।   