जेएनयू में फिर से शुरु हुई कक्षाएं, वीसी ने कहा 2-3 दिन में पूरी तरह सामान्य हो जाएंगे हालात, हिंसा मामले की जांच जारी, दिल्ली पुलिस ने हिंसा में शामिल नकाबपोश युवती की पहचान की, दिल्ली हाईकोर्ट ने हिंसा के डाटा संरक्षण  के लिए व्हाट्सएप, गूगल और फेसबुक को दिया नोटिस.  जेएनयू में लंबे समय से जारी गतिरोध के बीच सोमवार से कक्षाएं शुरु हो गयीं। मानव संसाधन विकास  मंत्रालय ने पिछले हफ्ते प्रदर्शनकारी JNU छात्रों और यूनिवर्सिटी प्रशासन और कुलपति के बीच समाधान निकालने की काफी कोशिशें कीं। इन सब प्रयासों के बाद सोमवार से कक्षाएं दोबारा शुरू हुईं । जेएनयू प्रशासन का कहना है छात्र आने लगे हैं और 2- 3 दिन में हालात पूरी तरह से सामान्य हो जाएंगे। प्रशासन का कहना है कि करीब  पचास प्रतिशत छात्र विंटर सेमेस्टर के लिए रजिस्ट्रेशन करा चुके हैं।  वहीं शिक्षकों का कहना है कि राजनीति अपनी जगह है लेकिन आंदोलन की वजह से छात्रों की पढाई का नुकसान ठीक नहीं है। इससे पहले जेएनयू प्रशासन ने सोमवार को शिक्षकों को एक परामर्श जारी कर छात्रों के हित में कक्षाएं बहाल करने को कहा। विश्वविद्यालय ने कहा कि यह परामर्श जेएनयू शिक्षक संघ के दो पदाधिकारियों के ''असहयोग योजना'' की घोषणा के बाद जारी किया गया। परामर्श में कहा गया है कि सभी संकाय सदस्यों को छात्र समुदाय के हित में कक्षाएं और अन्य शैक्षणिक गतिविधियां बहाल करने का सुझाव दिया जाता है । इस बीच जेएनयू हिंसा की जांच भी जारी है। दिल्ली पुलिस की अपराध शाखा की एक टीम  कैंपस में हमले की जांच के लिए जवाहरलाल  जेएनयू पहुंची। अधिकारियों के मुताबिक जिन नौ लोगों की पहचान की गई थी उसमें पंकज मिश्रा भी शामिल था और दिल्ली पुलिस ने अपनी पूर्व की प्रेस कॉन्फ्रेंस में उसका नाम भी लिया था। वह भी जांच में शामिल हुआ। पुलिस ने सोशल मीडिया पर हमले के साझा किए गए वीडियो में नकाबपोश युवती की पहचान दौलत राम कॉलेज की छात्रा के रुप में की गयी है और उसे भी जांच में शामिल होने के लिए नोटिस भेजा गया है । एबीवीपी ने सोमवार को एक प्रेस कांफ्रेस में आरोप लगाया कि जेएनयू हिंसा के पीछे लेफ्ट का हाथ था साथ ही संगठन का कहना है कि आंदोलन को फीस बढ़ोत्तरी के खिलाफ छात्रों का प्रदर्शन कहना गलत होगा।   पांच जनवरी को हुई हिंसा की घटना से संबंधित सीसीटीवी फुटेज, डेटा और अन्य सबूत सुरक्षित रखने की मांग करने वाली जेएनयू के तीन प्रोफेसरों की याचिका परदिल्ली हाईकोर्ट ने दिल्ली पुलिस, दिल्ली सरकार, व्हाट्सऐप , एपल  और गूगल  से  जवाब मांगा है । पुलिस ने कोर्ट को बताया कि उसने जेएनयू प्रशासन से हिंसा की सीसीटीवी फुटेज संभाल कर रखने और उसे सौंपने को कहा है। 