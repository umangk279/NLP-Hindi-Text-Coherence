असम के लोगों के लिए आज का दिन बेहद अहम है. आज राष्‍ट्रीय नागरिक रजिस्‍टर (एनआरसी) की अंतिम सूची प्रकाशित की जाएगी.   उच्‍चतम न्‍यायालय के निर्देश के अनुसार एनआरसी समन्‍वयक समग्र अद्यतन सूची को असम में प्रकाशित करेंगे. एनआरसी के मद्देनजर सभी तैयारियां पूरी कर ली गई हैं, ताकि लोग आसानी से अपने-अपने नाम की जांच कर सकें. राज्‍य के मुख्‍यमंत्री सर्बानंद सोनोवाल ने कहा है कि सरकार इस संबंध में लोगों को हर तरह की मदद देगी. मुख्यमंत्री ने यह भरोसा भी दिलाया कि जिन लोगों के नाम एनआरसी में शामिल नहीं किए गए हैं, उन्हें अपील दाखिल करने का मौका मिलेगा और केंद्रीय गृह मंत्रालय के निर्देशों के अनुसार विदेशी न्यायाधिकरण में उनका पक्ष सुना जाएगा. 