पीएम मोदी बुधवार को म्यांमार के बगान स्थित प्राचीन बौद्ध मंदिर 'आनंदा टेंपल'  में गए। 1105 ईसवी में बने इस मंदिर का इतिहास बहुत पुराना है। आनंदा मंदिर को मॉन वास्तुकला का सबसे पुराना मौजूद मास्टरपीस माना जाता है।   नाय पी ताव के दौरे के बाद पीएम मोदी जब बुधवार को म्यांमार के सबसे प्राचीन शहर बगान में पहुंचे तो उनका वहां बेहद खास तरीके से स्वागत किया गया। हवाई अड्डे पर पीएम के स्वागत के लिए अधिकारियों के साथ ही कुछ बच्चे मौजूद थे जो पारंपरिक परिधान में थे। पीएम ने इन बच्चों के साथ प्यार से मुलाकात और उनसे कुछ बातचीत भी की। इसके बाद पीएम मोदी बगान शहर के प्राचीन बौद्ध मंदिर आनंदा टेंपल पहुंचे। पीएम ने प्राचीन मंदिर के परिसर का दौरा किया और वहां पर पूजा-अर्चना भी की। पीएम ने मंदिर की परिक्रमा भी की। विदेश मंत्रालय के प्रवक्ता रवीश कुमार ने ट्वीट किया- "इतिहास से जुड़ रहे हैं। प्रधानमंत्री नरेंद्र मोदी ने आनंदा मंदिर में पूजा-अर्चना की। यह म्यांमार के बगान का सबसे ऐतिहासिक और पवित्र मंदिर है।" 