धार्मिक हर्षोल्लास से मनाई जा रही है ईदुल-अज़हा   ईदुल अजहा, बकरीद या फिर ईदे कुरबां। मुसलमानों के दो मशहूर त्यौहारों में से एक है। ये दिन बड़ा ही मुबारक दिन है। इस दिन से मुसलमानों की एक एतिहासिक यादगार जुड़ी हुई है। ईदे कुरबां पैगम्बर इब्राहीम की सुन्नत है जिसे पूरी दुनिया के मुसलमान हर साल अरबी महीने जिलहिज्जा की 10 तारीख को मनाते हैं। पैगम्बर इब्राहीम ने दुनिया के सामन अपने बेटे को कुर्बान कर देने के लिए तत्पर हो जाने का जो उदाहरण पेश किया वो बहुत महान है। इसी लिए उसे आज भी परंपरागत रुप से याद किया जाता है। ईदुल अज़हा के मौके पर क़ुरबानी पेश करके वास्तव में इस बात का संकल्प दोहराया जाता है कि ईशवर के बताए पथ पर चलते हुए मानव जाति किसी भी बलिदान के लिए तैयार रहे। 10 ज़िलहिज्जा एक मुबारक दिन है,जो त्याग और बलिदान की भावना से हमारे अस्तित्व को भर देता है। यह दिन मुल्क एंव समाज में एक दूसरे से हमदर्दी और भाई चारा बनाए रखने का सबक़ देता। इस दिन के बलिदान से प्रेरणा लेकर आपसी एकजुटता को बढाने की जरूरत है। 