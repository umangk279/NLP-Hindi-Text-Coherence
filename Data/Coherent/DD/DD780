केन्द्र सरकार ने सभी राज्यों को निर्देश जारी कर कहा है कि अस्पतालों में भर्ती कोरोना मरीजों को मोबाइल और टैबलेट के इस्तेमाल की इजाजत दी जाए ताकि वे अपने परिवार और मित्रों से वीडियो कॉन्फ्रेंस या कॉल के जरिए बात कर सकें और इससे मरीजों को मानसिक तौर पर मदद मिलेगी।  केन्द्र सरकार ने सभी राज्यों और केन्द्र शासित प्रदेशों को पत्र लिखकर निर्देश दिया है कि अस्पताल में भर्ती कोविड-19 के मरीजों को स्मार्टफोन और टैबलेट इस्तेमाल करने की अनुमति होनी चाहिए। केंद्र ने कहा है कि इससे वह अपने परिजनों और मित्रों के साथ बात कर पाएंगे। जिससे उन्हें मानसिक रूप से मदद मिलेगी। वैसे तो अस्पतालों में मोबाइल फोन इस्तेमाल करने की अनुमति है, लेकिन मरीजों के परिजन द्वारा शिकायत मिलने पर इस संबंध में आधिकारिक आदेश जारी किया गया। यह पत्र स्वास्थ्य मंत्रालय में स्वास्थ्य सेवाओं के महानिदेशक (डीजीएचएस) डॉ. राजीव गर्ग ने सभी राज्यों और केंद्र शासित प्रदेशों के स्वास्थ्य एवं चिकित्सा शिक्षा के प्रमुख सचिवों को लिखा है। 29 जुलाई को जारी इस पत्र में कहा गया है, 'सामाजिक संबंध मरीजों को शांत रख सकते हैं और इलाज कर रहे दल की ओर से दी जा रही मनोवैज्ञानिक मदद को भी मजबूत कर सकते हैं।  स्वास्थ्य मंत्रालय में स्वास्थ्य सेवाओं के महानिदेशक (डीजीएचएस)डॉ राजीव गर्ग ने राज्यों और केन्द्र शासित प्रदेशों के स्वास्थ्य एवं चिकित्सा शिक्षा के प्रधान सचिवों को पत्र लिख कर कहा कि यंत्रों को संक्रमण मुक्त करने और मरीजों और परिवारों के बीच संपर्क के लिए एक समय सीमा निर्धारित करने के वास्ते अस्पताल उचित नियम बना सकते हैं।   