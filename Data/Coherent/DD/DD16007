अंतरराष्ट्रीय दिव्यांगजन दिवस के मौके पर देशभर में जगह-जगह विभिन्न कार्यक्रमों का आयोजन किया गया. इस मौके पर नई दिल्ली के विज्ञान भवन में आयोजित समारोह में राष्ट्रपति रामनाथ कोविंद ने दिव्यांगजनों को पुरस्कार वितरित किए. राष्ट्रपति ने कहा कि दिवांग्यजनों के रोजगार सृजन के लिए शासकीय प्रणाली में आरक्षण एक आदर्श व्यवस्था है.    दिव्यांगजनों के मुद्दों को बेहतर तरीके से समझने, दिव्यांगजनों की गरिमा, अधिकार और उनके कल्याण के लिए समर्थन प्राप्त करने के उद्देश्य से अंतरराष्ट्रीय दिव्यांगजन दिवस मनाया जाता है. नई दिल्ली के विज्ञान भवन में दिव्यांगजनों को पुरस्कार वितरण समारोह के अवसर पर राष्ट्रपति रामनाथ कोविंद ने कहा कि दिव्यांगजनों के लिए रोजगार सृजन एक महत्वपूर्ण कदम है और इस दिशा में हमारी शासकीय प्रणाली में आरक्षण की आदर्श व्यवस्था है. राष्ट्रपति ने दिव्यांगजन छात्रों की समस्या को समझने के लिए शिक्षकों को विशेष प्रशिक्षण दिए जाने को भी ज़रूरी बताया. इस मौके पर केंद्रीय सामाजिक न्याय और अधिकारिता मंत्री थावरचंद गहलोत ने कहा कि उनका मंत्रालय निरंतर ऐसी नीतियां बना रहा है, जिससे अंतरराष्ट्रीय स्तर पर भारत की पहचान दिव्यांगजन के लिए कल्याणकारी राष्ट्र के रूप में बन रही है. दिव्यांगजनों के सशक्तिकरण में उल्लेखनीय योगदान और उपलब्धियों के लिए संस्थानों, संगठनों, राज्यों, जिलों और व्यक्तियों जैसी 14 श्रेणियों में ये पुरस्कार दिए गए. जिसमें 52 विजेताओं को राष्ट्रीय दिव्यांगजन पुरस्कार से सम्मानित किया गया. 