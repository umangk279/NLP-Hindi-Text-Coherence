आज हिंदी दिवस है। हिंदी भाषा के देशव्यापी प्रसार और स्वीकार्यता को देखते हुए 14 सितंबर, 1949 को इसे देश की राजभाषा का दर्जा दिया गया था । दिवस की स्मृति में प्रतिवर्ष 14 सितंबर को हिंदी दिवस के रूप में मनाया जाता है।  मातृभाषा हिंदी को लेकर समाज के कई वर्ग और खुद सरकारें भी तमाम कोशिशें करती रही है ताकि जुबान के साथ साथ दिल से भी जुड़े रहें। ये भाषा ज्यादा से ज्यादा वक्त तक ज्यादा से ज्यादा लोगों तक पहुंच सके। कुछ दशक पहले अंग्रेजी की भीड़ में हिंदी गुम हो गई थी । लेकिन अब फिर से हिंदी, अंग्रेजी को चुनौती देने के लिए खड़ी हो गई है। भारत में हर साल 14 सितंबर को हिंदी दिवस मनाया जाता है। भारत एक विविधताओं का देश है। यहां अनेक भाषाएं बोली जाती हैं। आज देश का शायद ही ऐसा कोई हिस्सा होगा जहां हिंदी बोली या समझी ना जाती हो। आज विश्व में हिंदी बोलने वालों की संख्या दिन प्रतिदिन बढ़ती जा रही है।  हिंदी एक ऐसी भाषा जिसने विविधताओं से भरे भारत को एकता के सूत्र में पिरोया है। राष्ट्रीय अस्मिता और गौरव के प्रतीक हिन्दी को आज पूरी दुनिया में सम्मानित भाषा के तौर पर देखा जाता है। अपनी मातृ भाषा की सहजता, मिठास और जुड़ाव को दर्शाते हुए आज के दिन कई कार्यक्रमों का आयोजन किया जाता है। गृह मंत्री अमित शाह आज इस मौके पर राजधानी में विज्ञान भवन में राजभाषा पुरस्कार समारोह में मुख्य अतिथि के तौर पर शामिल होंगे। हिन्दी दिवस के मौके पर दुनिया भर में अनेक कार्यक्रम आयोजित किये जाने की परंपरा रही है। इस बार भारत में विश्व हिन्दी परिषद अंतराष्ट्रीय हिन्दी सम्मेलन का आयोजन  दिल्ली के एनडीएमसी में किया गया है। सम्मेलन में उभरती गायिका मैथिली ठाकुर समेत दर्जनों प्रतिभागियों और संस्थानों को पुरस्कृत किया गया। इस मौके पर समारोह की मुख्य अतिथि गोवा की राज्यपाल मृदुला सिन्हा ने कहा कि हिन्दी बोलने में हीन भावना नहीं होनी चाहिये। हिन्दी दिवस की पूर्व संध्या पर दिल्ली में एक अंतर्राष्ट्रीय हिन्दी सम्मेलन का आयोजन किया गया। दो दिनों तक चलने वाले अंतर्राष्ट्रीय हिन्दी सम्मेलन में मॉरीशस, उज्बेकिस्तान, नेपाल, श्रीलंका समेत 6 देशों के हिन्दी प्रेमी शिरकत कर रहे हैं। सम्मेलन में केन्द्रीय मंत्रियों अर्जुन राम मेघवाल, डॉ.जीतेन्द्र सिंह,आरएसएस नेता इंद्रेश कुमार समेत बड़ी तादाद में गणमान्य लोग मौजूद थे।  