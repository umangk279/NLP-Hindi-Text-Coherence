दिल्ली-एनसीआर में रविवार को भूकंप के हल्के झटके महसूस किए गए. रिक्टर स्केल पर भूकंप की तीव्रता 3.5 आंकी गई. भूकंप से जानमाल के नुकसान की कोई सूचना नहीं है.  भूकंप के झटके दोपहर 1 बजकर 45 मिनट के करीब महसूस किए गए. राष्ट्रीय भूकंप विज्ञान केंद्र (एनसीएस) ने कहा कि एक महीने के भीतर तीसरी बार दिल्ली में भूकंप के झटके महसूस किए गए. भूकंप का केंद्र सतह से 5 किलोमीटर की गहराई में स्थित था. भूकंप का केंद्र उत्तर-पूर्वी दिल्ली में वजीरपुर के पास था. इससे पहले 12 और 13 अप्रैल को महसूस किए गए क्रमश: 3.5 और 2.7 तीव्रता के झटकों के केंद्र भी इसी स्थान और इसके आस-पास के क्षेत्र में दर्ज किए गए थे. भूकंप से पहले दिल्ली-एनसीआर समेत देश के कई हिस्सों में मौसम ने अचानक करवट ली. राजधानी दिल्ली, नोएडा, गाजियाबाद में तेज आंधी-तूफान से चारों और धुंध छा गई. कुछ जगहों पर बारिश होने से लोगों को पिछले कई दिनों से जारी उमस भरी गर्मी से राहत भी मिली है. 