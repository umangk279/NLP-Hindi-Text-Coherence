भारत ने एक बार फिर जिनेवा में जारी संयुक्त राष्ट्र मानवाधिकार परिषद के 45 वें सत्र में पाकिस्तान को बेनकाब कर दिया। पाकिस्तान को कड़ी फटकार लगाते हुए राइट टू रिप्लाइ में भारत के स्थायी मिशन के प्रथम सचिव सेंथिल कुमार ने कहा कि उसे भारत के अंदरूनी मामलों में गलत बयानी से बाज आना चाहिए।   उन्होंने कहा कि पाकिस्तान ने एक बार फि‍र काउंसिल का ध्यान झूठी सूचना और राजनीतिक प्रोपेगैंडा के जरिए भटकाने की कोशिश की है। पाकिस्‍तान को चाहिए कि वह दूसरों पर सवाल उठाने से पहले अपने घर को देख ले। भारत की ओर से बयान में कहा गया कि एक तथ्य में सामने आया है कि पाकिस्तान और पाकिस्तान अधिकृत क्षेत्रों में बड़ी संख्या में कश्मीरी बंदी अभी गुप्त हिरासत में हैं और उन्हें कई सालों से पाकिस्तान के सुरक्षा बलों द्वारा गंभीर रूप से प्रताड़ित किया जा रहा है। सेंथिल कुमार ने ये भी कहा कि पाकिस्तान में पत्रकारों और मानवाधिकार कार्यकर्ताओं के खिलाफ हिंसा हो रही है। खासकर महिलाओं और अल्पसंख्यकों को निशाना बनाया जा रहा है। साथ ही भारत ने पाकिस्तान में हिन्दू और सिख लड़कियों के अपहरण के मामलों को बहुत मजबूती के साथ उठाया। 