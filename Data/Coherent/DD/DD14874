नगालैंड में गुरुवार को नई सरकार का गठन हो गया. नेशनल डेमोक्रेटिक प्रोग्रेसिव पार्टी (एनडीपीपी) के नेता नेफियू रियो ने चौथी बार राज्य के मुख्यमंत्री पद की शपथ ली. उनके साथ 10 मंत्रियों ने भी शपथ ली. नेफ्यू रियो को 16 मार्च तक विधानसभा में बहुमत साबित करना है. वहीं त्रिपुरा में बीजेपी की नई सरकार शुक्रवार को शपथ लेगी और इस सरकार की बागडोर संभालेंगे भाजपा के युवा नेता बिप्लब देब.  नगालैंड में नवनिर्वाचित नेशनल डेमोक्रेटिक प्रोग्रेसिव पार्टी (एनडीपीपी) के नेता नेफियू रियो ने चौथी बार राज्य के मुख्यमंत्री पद की शपथ ली. उन्होंने एक उप मुख्यमंत्री के अलावा 10 मंत्रियों के साथ पद और गोपनीयता की शपथ ली. नगालैंड के राज्यपाल पीबी आचार्य ने रियो को कोहिमा के ऐतिहासिक खोउचीजे खेल मैदान में पद और गोपनीयता की शपथ दिलाई. उल्लेखनीय है कि राजभवन के बाहर शपथ लेने वाले नेफ्यू रियो पहले मुख्यमंत्री बन गए हैं. इससे पहले तक राजभवन के दरबार हॉल में मुख्यमंत्री तथा मंत्रि परिषद को शपथ दिलाई जाती थी. शपथ ग्रहण समारोह में भारतीय जनता पार्टी के अध्यक्ष अमित शाह, रक्षा मंत्री निर्मला सीतारमण, केंद्रीय मंत्री किरण रिजिजू और भाजपा के राष्ट्रीय महासचिव राम माधव भी शामिल हुए. गौरतलब है कि 60 सदस्यीय मेघालय विधानसभा में सत्ताधारी गठबंधन को कुल 32 विधायकों का समर्थन हासिल है. इनमें एनडीपीपी के 18, भाजपा के 12, जेडीयू के एक और एक निर्दलीय विधायक शामिल हैं. मुख्यमंत्री रियो और उप मुख्यमंत्री ए पाटोन के अलावा जिन मंत्रियों को पद और गोपनीयता की शपथ दिलाई गई, उनमें सीएम चांग, ​​जी काइतो आए, नेइबा क्रोनु, एस पैनग्नु फॉम, पी पाइवांग कोन्याक, जैकब झिमोमी, मत्सुबा जमीर, टोंगपांग ओजुकम, वी काशिहो संगतम और तेमजेम इम्ना अलोंग शामिल हैं. कुल मिलाकर मंत्रि पद की शपथ लेने वालों में भाजपा के 6, एनडीपीपी के मुख्यमंत्री सहित 4, एक जेडीयू और एक निर्दलीय विधायक शामिल हैं. राज्यपाल पीबी आचार्य ने नेफ्यू रियो को 16 मार्च तक विधानसभा में बहुमत साबित करने को कहा है. उधर त्रिपुरा में लाल किले को ढहा कर सत्ता में आई बीजेपी की नई सरकार शुक्रवार को शपथ लेगी और इस सरकार की बागडोर संभालेंगे भाजपा के युवा नेता बिप्लब देब. त्रिपुरा में 25 साल सत्ता पर काबिज माकपा को इस बार के विधानसभा चुनाव में करारी हार का सामना करना पड़ा और इन चुनावों में भाजपा ने शानदार जीत दर्ज की है. इस बीच शपथ ग्रहण समारोह में शामिल होने के लिए अगरतला पहुंचे भाजपा अध्यक्ष का भाजपा कार्यकर्ताओं ने जोरदार स्वागत किया. एयरपोर्ट से लेकर गेस्ट हाउस तक अमित शाह का काफिला रोड शो में तब्दील हो गया. इस दौरान कार्यकर्ताओँ में बेहद उत्साह देखा गया. त्रिपुरा में भाजपा और इंडिजिनस पीपुल्स फ्रंट ऑफ त्रिपुरा (आईपीएफटी) गठबंधन को 59 सीटों में से 43 सीटों पर जीत मिली है. भाजपा की झोली में 35 सीटें आईं, जबकि आईपीएफटी 8 सीटों पर कब्जा जमाने में कामयाब रही, वही सत्ताधारी माकपा को 16 सीटों पर ही जीत मिली. 