संसद के मानसून सत्र की तारीखों का एलान किया जा चुका है।।14 सितम्बर से संसद का सत्र शुरू होगा और 1 अक्टूबर तक चलेगा। कोविड 19 के मद्देनजर इस बार कई खास इंतजाम किए गए हैं। 14 सितंबर को लोकसभा का सत्र 9 बजे से 1 बजे तक जबकि राज्यसभा के सत्र 3 बजे से सात बजे तक चलेगा।जबकि बाकी दिन राज्यसभा 9 बजे से 1 बजे तक और लोकसभा 3 बजे से सात बजे तक चलेगीं ।   इस बार संसद सत्र में प्रश्नकाल नही होगा साथ ही निजी विधेयकों के लिए दिन निर्धारित नही किया गया है। इसके साथ ही संसद सत्र के दौरान कोई साप्ताहिक अवकाश नही होगा यानी संसद का सत्र 14 सितम्बर से 1 अक्टूबर तक हर दिन चलेगा । कोविड 19 के मद्देनजर एहतियात के तौर पर सभी सांसदों से आग्रह किया जायेगा कि वे अपना कोविड-19 टेस्ट कराएं। कोरोना संक्रमण से बचाव के लिए संसद परिसर तथा संसद भवन में प्रवेश के समय थर्मल गन और थर्मल स्कैनर से तापमान की जांच की जाएगी। इसके अतिरिक्त संसद परिसर में सैनिटाइज़ेशन की व्यवस्था की जाएगी। 40 स्थानों पर टचलैस सैनेटाइजर लगाए जाएंगे तथा इमरजेंसी मेडिकल टीम और एम्बुलेंस की व्यवस्था रहेगी।  संसद सत्र के दौरान आम लोगों को संसद परिसर में प्रवेश नहीं दिया जाएगा। मानसून सत्र के दौरान अधिकारियों और कर्मचारियों की स्वास्थ्य जांच की व्यवस्था भी की जायेगी। संसद भवन परिसर में मीडियाकर्मियों की संख्या सीमित रखी जायेगी। मीडियाकर्मियों का भी संसद सत्र से पहले कोविड टेस्ट अनिवार्य तौर पर किया जाएगा।   शैलन्द्र मिश्र  संवाददाता डीडी न्यूज़ 