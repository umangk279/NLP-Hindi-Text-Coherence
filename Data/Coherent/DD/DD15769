अंतरराष्ट्रीय क्रिकेट परिषद ने महिला क्रिकेटरों की अपनी सालाना टीम का चयन कर लिया है. भारत की तीन खिलाड़ियों को इसमें जगह मिली है. भारतीय कप्तान मिताली राज वनडे टीम में चुनी गई हैं. बाएं हाथ की स्पिनर एकता बिष्ट साल की सर्वश्रेष्ठ वनडे और टी20 दोनों टीमों में जगह बनाने वाली एकमात्र क्रिकेटर हैं.  अंतरराष्ट्रीय क्रिकेट परिषद ने महिलाओं की वनडे और टी20 टीम ऑफ द इयर का एलान किया है. इंग्लैंड की हीदर नाइट को वनडे और वेस्टइंडीज़ की स्टीफेनी टेलर को टी20 टीम का कप्तान बनाया गया है. टीम चुनते वक्त 21 सितंबर, 2016 से अब तक के खिलाड़ियों के प्रदर्शन को ध्यान में रखा गया. हीदर नाइट ने अपनी टीम इंग्लैंड को महिलाओं के विश्वकप में जीत दिलाई थी. उस विश्वकप के बाद महिलाओं का क्रिकेट पूरी तरह बदल गया है. वहीं स्टीफेनी टेलर दुनिया की शीर्ष वरीय टी 20 बल्लेबाज़ हैं. वनडे टीम में ऑस्ट्रेलिया की दो, इंग्लैंड की चार, भारत की दो, न्यूज़ीलैंड की एक और दक्षिण अफ्रीका की दो खिलाड़ी शामिल हैं. टी20 टीम में ऑस्ट्रेलिया की तीन, इंग्लैंड की एक, भारत की दो, न्यूज़ीलैंड की दो और वेस्टइंडीज़ की तीन खिलाड़ी शामिल हैं. आईसीसी महिला वनडे टीम ऑफ द इयर इस प्रकार है: टैमी ब्यूमॉन्ट (इंग्लैंड), मेग लैनिंग (ऑस्ट्रेलिया), मिताली राज (भारत), एमी सैटर्थवेट (न्यूज़ीलैंड), एलिसे पैरी (ऑस्ट्रेलिया), हीदर नाइट (इंग्लैंड), सारा टेलर (इंग्लैंड), डेन वैन निकर्क (दक्षिण अफ्रीका), मैरीज़ेन कैप (दक्षिण अफ्रीका), एकता बिष्ट (भारत), एलेक्स हार्टली (इंग्लैंड) आईसीसी महिला टी20 टीम ऑफ द इयर इस प्रकार है: बेथ मूनी (ऑस्ट्रेलिया), डैनी व्यात (इंग्लैंड), हरमनप्रीत कौर (भारत), स्टेफैनी टेलर (कप्तान) (वेस्टइंडीज़), सोफी डिवाइन (न्यूज़ीलैंड), दियांद्रा डोटिन (वेस्टइंडीज़), हैली मैथ्यूज़ (वेस्टइंडीज़), मेगन शट (ऑस्ट्रेलिया), अमांदा जेड वेलिंगटन (ऑस्ट्रेलिया), लिया ताहुहु (न्यूज़ीलैंड), एकता बिष्ट (भारत) भारत की लेफ्ट आर्म स्पिनर एकता बिष्ट एकमात्र क्रिकेटर हैं जो सालाना वनडे और टी20 अंतरराष्ट्रीय टीम में शामिल हैं. उत्तराखंड की 31 साल की यह खिलाड़ी वनडे में 14वीं और टी20 में 12वीं रैंकिंग पर काबिज हैं. उन्होंने इस निश्चित समय के दौरान 19 वनडे मैचों में 34 विकेट और सात टी20 अंतरराष्ट्रीय मैचों में 11 विकेट चटकाए हैं. 