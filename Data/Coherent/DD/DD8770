अयोध्या  मामले पर पांच जजों की बेंच से जस्टिस यू यू ललिल के खुद को अलग रखने के फैसले के कारण आज होने वाली सुनवाई टली,  नई बेंच के साथ 29 जनवरी को होगी सुनवाई।  अयोध्या रामजन्म भूमि-बाबरी मस्जिद भूमि मालिकाना हक़ विवाद की सुनवाई उच्चतम न्यायालय में पांच न्यायाधीशों की पूर्ण संवैधानिक पीठ ने की। संविधान पीठ में चीफ जस्टिस रंजन गोगोई के अलावा जस्टिस एसए बोबडे, जस्टिस एनवी रमण, जस्टिस उदय यू ललित और जस्टिस डीवाई चंद्रचूड़ शामिल थे। मामले पर सुन्नी वफ्फ बोर्ड के वकील राजीव धवन ने मामले पर संवैधानिक पीठ में शामिल न्यायधीश ललित पर सवाल उठाते हुए कहा कि न्यायधीश पहले इस मामले से संबंधित एक सुनवाई की बतौर अधिवक्ता पैरोकारी कर चुके हैं। ऐसे में यू.यू ललित ने ख़ुद को संविधान पीठ से अलग करने का फैसला किया। उच्चतम न्यायालय ने कहा कि नव गठित पीठ 29 जनवरी को मामले की सुनवाई शुरू करेगी।  दरअसल, ये मामला 69 साल से न्यायालय में लंबित है इससे पहले इलाहाबाद हाईकोर्ट ने 30 सितंबर 2010 को दिए गए फैसले में राम जन्मभूमि को रामलला विराजमान, निर्मोही अखाड़ा और सुन्नी सेंट्रल वक्फ बोर्ड के बीच तीन बराबर हिस्सों में बांटने का आदेश दिया था। इस फैसले को रामलला सहित सभी पक्षकारों ने 13 अपीलों के जरिये सुप्रीम कोर्ट में चुनौती दी है। सुप्रीम कोर्ट में यह मामला 2010 से लंबित है। इससे पहले उच्चतम न्यायालय ने 6 जनवरी को मामले की सुनवाई करते हुए संविधान पीठ बनाने का फैसला किया था।  