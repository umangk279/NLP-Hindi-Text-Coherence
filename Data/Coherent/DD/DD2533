दिल्ली और महाराष्ट्र की सरकारों ने अहम ऐलान करते हुए ज़रूरत की चीजों की दुकानें 24 घंटे खुली रखने की छूट दी है साथ ही दुकान मालिकों के सामने सोशल डिसटेंसिंग का पालन करने की शर्त भी रख दी है।   दिल्ली के उपराज्यपाल अनिल बैजल और मुख्यमंत्री अरविन्द केजरीवाल ने संयुक्त रूप से वीडियो कान्फ्रेंस के जरिये राजधानी दिल्ली में लाकडाउन, सामाजिक दूरी और आवश्यक वस्तुओं, दवाओं आदि की आपूर्ति के प्रर्वतन की समीक्षा की।  इस मौके पर दिल्ली के उपराज्यपाल ने सभी वितरण स्थानों पर सामाजिक दूरी बनाए रखने की बात कही। उपराज्यपाल ने सभी संबंधित अधिकारियों को निर्देश दिए कि कोविड-19 महामारी से निपटने में कोई कसर न छोडें। होम कोरेन्टाइन का कड़ाई से अनुपालन सुनिश्चित करें और उल्लंघन करने वालों के खिलाफ सख्त कार्रवाई करने को कहा। आवश्यक वस्तुओं और दवाओं की निर्बाध आपूर्ति सुनिश्चित करने के लिए उन्होंने डीएम और  पुलिस उपायुक्तों को निर्देश दिए। विशेष उपाय के तौर पर किराने और आवश्यक आपूर्ति करने वाले व्यापारिक प्रतिष्ठानों को 24×7 संचालित करने की अनुमति भी उपराज्यपाल ने दी है। दिल्ली में ई-कामर्स कम्पनियों के परिचालन को सुगम बनाने और आवश्यक वस्तुओं (चिकित्सा वस्तुओं सहित) की कीमतों पर कड़ी निगरानी  और जमाखोंरो के खिलाफ दंडात्मक कार्रवाई करने की  बात पर भी उपराज्यपाल ने बल दिया।  महाराष्ट्र सरकार ने भी राज्य में जरूरत की चीजों की दुकानें 24 घंटे खुली रखने की छूट दी है। मगर राज्य सरकार ने  दुकान मालिकों के सामने सोशल डिस्टेंसींग रखने की शर्त रखी है। साथ ही, दुकान मालिकों से स्वच्छता सुनिश्चित करने के लिए है। ये फैसला सीएम और राज्य के अधिकारियों के साथ  हुई बैठक में लिया गया है । गिरीश निशाना की रिपोर्ट 