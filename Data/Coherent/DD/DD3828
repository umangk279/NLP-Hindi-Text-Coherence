रेलवे ने विश्व धरोहर में शामिल कालका-शिमला के बीच शीशे की छत वाली हिम दर्शन एक्सप्रेस शुरू की है. इस ट्रेन में सात विस्टाडोम कोच जोड़े गए हैं. शीशे की छत के होने के कारण यात्री इस ट्रेन से बाहर के खूबसूरत नजारों का आनंद ले सकते हैं.  ट्रेन पहले सफर में ही लोकप्रिय बन गई और ट्रेन की सभी सीटें बुक हो गईं. कालका से शिमला स्टेशन के मध्य हिमदर्शन ट्रेन रास्ते मे दोनों तरफ की यात्रा में बड़ोग रेलवे स्टेशन पर रुकेगी. ट्रेन में प्रारंभ से अंत तक का नीति के आधार पर एक किराया 630 रुपये रखा गया है, जो सबके लिए समान है और इस ट्रेन में कोई भी रियायत लागू नहीं है. विस्टा डोम कोच आधुनिक तकनीक से बनी हुई है और उच्च स्तरीय सुविधाओं से युक्त है जिसमें बड़े व चौड़े शीशे की खिड़कियां, शीशे की छत, खिड़कियों और छत को छाया देने के लिए हनीकांब ब्लाइंड्स लगाए गए हैं. कोच में आरामदायक सीट, मॉडर्न टॉयलेट और उच्च स्तरीय एलईडी लाइटिंग की सुविधा है. 