चंदन नगर की गली नंबर 10 में कुछ लोगों ने मंगलवार रात पुलिस पर पथराव कर दिया। पुलिसकर्मी झुंड बनाकर बैठे युवकों को घर में जाने का कह रहे थे। इसी बात पर युवकों ने उन पर पत्थर फेंके। सूचना मिलने पर वरिष्ठ अधिकारी पुलिस बल के साथ मौके पर पहुंचे और छह लोगों को गिरफ्तार कर लिया।    इंदौर के चंदन नगर में पुलिस पर पथराव के मामले में छह लोगों को गिरफ्तार किया गाया है। पुलिसकर्मी झुंड बनाकर बैठे युवकों को घर में जाने का कह रहे थे। ये सब वैन से सब्जी लेने जाने की तैयारी कर रहे थे। थाना चंदन नगर पुलिस के अनुसार जिन लोगों को पकड़ा गया है, उनमें इमरान पिता भूरू खान, समीर पिता अनवर, सल्लू (सलमान) पिता लल्लू और नासिर पिता लल्लू निवासी चंदन नगर शामिल हैं। रात में ड्यूटी के दौरान सुरेंद्र अहाने नगर सुरक्षा समिति के एक सदस्य के साथ क्षेत्र का भ्रमण कर रहे थे। तभी गली नंबर 10 में उन्हें कुछ लोग समूह में बैठे दिखाई दिए। उन्होंने उनसे कहा आप लोग बाहर क्यों बैठे हैं। अपने-अपने घर जाइए। शहर में कर्फ्यू लगा है। युवकों के पास एक वैन भी खड़ी थी। पुलिसकर्मी की बात सुनकर पहले युवकों ने बदतमीजी की और कहने लगे हम तो सुबह सब्जी लेने जाएंगे। जब पुलिसकर्मी ने पूछा कि कर्फ्यू में सब्जी लेने कैसे जाओगे? इसी बात पर युवक पुलिसकर्मी और नसुस सदस्य पर पत्थर फेंकने लगे। दोनों ने वहां से भागकर वायरलेस सेट पर घटना की सूचना दी। इस पर एडिशनल एसपी मनीष खत्री, सीएसपी पुनीत गेहलोत सीएसपी राजेंद्र नगर, अन्नपूर्णा, चंदन नगर और द्वारकापुरी थाने का बल पहुंचा और घेराबंदी कर पकड़ा। 