उपराष्ट्रपति एम वेंकैया नायडू ने कहा है कि भारत ने स्थिर लोकतंत्र और विश्व की तेज़ी से बढ़ती अर्थव्यवस्था बनने का गौरव हासिल किया है. मुंबई में चल रहे सीआईआई के भागीदारी सम्मेलन को संबोधित करते हुए उपराष्ट्रपति ने कहा कि सरकार द्वारा लिए गए नीतिगत फैसलों से नए अवसर खुल रहे है.  उपराष्ट्रपति ने कहा कि सरकार की नीतियों के चलते देश में कारोबार करना काफी सरल हुआ है, जिसके कारण देश ‘मेक इन इंडिया’ की दिशा में आगे बढ़ रहा है. मुंबई में चल रहे दो दिवसीय 'भागीदारी सम्‍मेलन 2019' का 25वां संस्‍करण एक वैश्विक प्‍लेटफॉर्म है, जहां भारत में विकास के रुझान को लेकर भारतीय और अंतरराष्‍ट्रीय हस्तियों के बीच संवाद, चर्चाएं और विचार-विमर्श किया जा रहा है. इस शिखर सम्‍मेलन से उच्‍चस्‍तरीय आदान-प्रदान एवं कारोबारियों के बीच (बी2बी) बैठकों के जरिए नई साझेदारियां होने और निवेश के अवसर तलाशे जाने की आशा है. 