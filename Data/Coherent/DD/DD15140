रूस में हुए विमान हादसे में सभी 71 यात्रियों की मौत। सरकार ने दिए जांच के आदेश। पीएम मोदी ने हादसे पर जताया शोक।  रूस का एक विमान कल राजधानी मास्को के दोमोदेदोवो हवाईअड्डा से उड़ान भरने के पांच मिनट बाद ही बाहरी इलाके में दुर्घटनाग्रस्त हो गया। उसमें चालक दल के छह सदस्यों सहित कुल 71 लोग सवार थे। रूसी अधिकारियों के मुताबिक हादसे में विमान में सवार सभी लोगों की मौत हो गई। राष्ट्रपति व्लादिमीर पुतिन ने शोकाकुल परिवारों के प्रति संवेदना जताई है। ये विमान कज़ाकिस्तान की सीमा के नज़दीक यूराल्स के ओरस्क जा रहा था।  रूस निर्मित ये विमान सात साल पुराना था और इसे सारातोव विमानन कंपनी ने एक साल पहले दूसरी कंपनी से खरीदा था। आपात सेवा सड़क मार्ग से दुर्घटनास्थल पर पहुंच पाने में अक्षम है और बचावकर्मी मौके पर पैदल ही जा रहे हैं। ओरेनबर्ग क्षेत्र के गवर्नर ने बताया कि विमान में सवार 60 से अधिक लोग इसी क्षेत्र से थे। दुर्घटना के बाद सारातोव एयरलाइंस की जांच शुरू कर दी गई है। प्रधानमंत्री नरेंद्र मोदी ने भी हादसे में मारे गए लोगों के प्रति शोक व्यक्त किया है। रूस में मॉस्को के नजदीक यात्री विमान दुर्घटनाग्रस्त,हादसे में 71 यात्रियों की मौत,विमान सारातोव एयरलाइंस का था,विमान में 65 यात्री और 6 क्रू मेंबर सवार थे 