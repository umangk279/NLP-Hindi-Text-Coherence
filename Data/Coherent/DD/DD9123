रिज़र्व बैंक ने की मौद्रिक नीति की समीक्षा, नीतिगत दरों में बदलाव नहीं, मंहगाई में राहत मिलने का अनुमान.      भारतीय रिजर्व बैंक ने बुधवार को अपनी मौद्रिक नीति की समीक्षा की। आरबीआई ने रेपो रेट और रिवर्स रेपो रेट में कोई बदलाव नहीं किया है। रेपो रेट 6.5% पर बरकरार रखा गया है। साथ ही सीआरआर भी बिना बदलाव के 4% पर है। केंद्रीय बैंक ने चालू वित्त वर्ष की दूसरी छमाही में सामान्य मॉनसून और खाद्य पदार्थों की कीमतों में स्थिरता की उम्मीद की वजह से मुद्रास्फीति 2.7 से 3.2 प्रतिशत रहने का अनुमान लगाया है। आरबीआई गवर्नर उर्जित पटेल ने कहा कि हाल में पेट्रोलियम पदार्थों की कीमतों में आई कमी से मुद्रास्फीति में गिरावट देखने को मिली है। इस बीच आरबीआई ने चालू वित्त वर्ष के लिए अपने जीडीपी  पूर्वानुमान को 7.4 प्रतिशत पर बरकरार रखा और कहा कि निवेश में बढ़ोत्तरी से 2019-20 की पहली छमाही में विकास दर 7.5 प्रतिशत तक पहुंच जाएगी। भारतीय रिजर्व बैंक के गवर्नर ने जोर देकर कहा कि कच्चे तेल की कीमतों में गिरावट से कॉर्पोरेट कमाई में वृद्धि होगी और खर्च करने की क्षमता में बढ़ोत्तरी से निजी खपत में मदद मिलेगी। आरबीआई के गवर्नर ने कहा कि मौद्रिक नीति समिति ने यथास्थिति बनाए रखने का फैसला करने से पहले मौजूदा और विकसित हो रही व्यापक आर्थिक स्थितियों का मूल्यांकन किया। मैद्रिक नीति समिति की अगली बैठक नए साल में 5 से लेकर 7 फरवरी तक होगी। 