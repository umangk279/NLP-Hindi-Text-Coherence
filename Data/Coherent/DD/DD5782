पूर्व केंद्रीय मंत्री और कांग्रेस नेता पी चिदंबरम पर भ्रष्टाचार के मामले में शिकंजा कस गया है. आईएनएक्स मीडिया घोटाले से संबंधित भ्रष्टाचार एवं धनशोधन के मामलों में दिल्ली हाईकोर्ट से अग्रिम जमानत याचिका रद्द होने और किसी तरह के संरक्षण न मिलने के बाद चिदंबरम के घर पहुंची सीबीआई की टीम. कुछ देर की जांच पड़ताल के बाद वो टीम वापस लौट गई. बाद में ईडी की टीम भी चिदंबरम के घर पहुंची.  इससे पहले दिल्ली हाईकोर्ट ने चिदंबरम की अग्रिम जमानत याचिका खारिज कर दी. अदालत ने कहा कि ऐसे मामलों में जमानत देने से समाज में गलत संदेश जाएगा. अदालत ने मामले में उच्चतम न्यायालय का दरवाजा खटखटाने के लिए गिरफ्तारी से अंतरिम राहत देने से भी इनकार कर दिया. न्यायालय ने कहा कि आईएनएक्स मीडिया मामला ‘‘धनशोधन का एक बेहतरीन उदाहरण’’ है और उसकी प्रथम दृष्टया राय है कि मामले में प्रभावी जांच के लिए उनसे हिरासत में पूछताछ की जरूरत है. आईएनएक्स मीडिया घोटाले से जुड़े भ्रष्टाचार और मनी लॉन्ड्रिंग मामलों में चिदंबरम की अग्रिम जमानत याचिका खारिज करने वाले न्यायमूर्ति सुनील गौर ने कहा कि ऐसे मामलों में जमानत देने से समाज को गलत संदेश जाएगा. उन्होंने यह भी उल्लेख किया कि कांग्रेस नेता ने जांच एजेंसियों के सवालों का सही ढंग से जवाब नहीं दिया, जबकि अदालत ने उनको गिरफ्तारी से राहत दे रखी थी. इससे कांग्रेस के वरिष्ठ नेता और उनकी कानूनी टीम लाजवाब हो गई. हाइकोर्ट के आदेश के बाद वरिष्ठ अधिवक्ता कपिल सिब्बल, अभिषेक मनु सिंघवी और सलमान खुर्शीद शीर्ष अदालत पहुंचे जहां उन्हें तत्काल सुनवाई के लिए बुधवार को उच्चतम न्यायालय में मामले का उल्लेख करने के लिए कहा गया. सीबीआई ने वित्त मंत्री के रूप में चिदंबरम के कार्यकाल के दौरान 2007 में 305 करोड़ रुपये के विदेशी धन प्राप्त करने के लिए मीडिया समूह को दी गई एफआईपीबी मंजूरी में अनियमितता का आरोप लगाते हुए 15 मई, 2017 को एक प्राथमिकी दर्ज की थी. ईडी ने 2018 में इस संबंध में मनी लॉन्ड्रिंग का मामला दर्ज किया था और सीबीआई ने उनको पूछताछ के लिए बुलाया था. 30 मई, 2018 को सीबीआई के भ्रष्टाचार मामले में अग्रिम जमानत याचिका की मांग करते हुए चिदंबरम ने दिल्ली उच्च न्यायालय का रुख किया, जबकि 23 जुलाई को वो ईडी के मनी लॉन्ड्रिंग मामले में अग्रिम जमानत के लिए दिल्ली हाईकोर्ट चले गए. इसके बाद 25 जुलाई 2018 को उनको दोनों मामलों में गिरफ्तारी से अंतरिम राहत मिली. दिल्ली हाईकोर्ट ने जनवरी 2019 में दोनों मामलों में उनकी अग्रिम जमानत सुरक्षित रखी. 