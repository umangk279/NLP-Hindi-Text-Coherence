सारे जहां में गूंजे बस एक ही बात, बेटों से कम न हो बेटियों का अनुपात। देशभर में बिगड़ते लिंगानुपात में सुधार लाने के लिए कई प्रयास किए जा रहे हैं। केंद्र सरकार देशभर में बेटियों की घटती संख्या को लेकर सजग है और प्रधानमंत्री नरेंद्र मोदी के नेतृत्व में केंद्र सरकार भी जोर-शोर से बेटी बचाओ बेटी पढ़ाओ अभियान चला रही है, जिसके सकारात्मक परिणाम भी नज़र आने लगे हैं।   बेटियों को बचाने और उन्हें साक्षर बनाने के लिए लोगों में जागरूकता लाने का ऐसा ही एक प्रयास मध्यप्रदेश में नीमच के दंपति भी कर रहे हैं। भारतीय राजस्व सेवा के अधिकारी एचएन मीणा और उनकी पत्नी डॉक्टर हेमलता ने देशभर में बेटियों की घटती संख्या में सुधार और लोगों में जागरूकता लाने के लिए कैंपेन ऑन व्हील अभियान शुरू किया। मीणा दंपति बेटी बचाओ बेटी पढ़ाओ का संदेश देने के उद्देश्य से इस अभियान को चला रहे हैं। अभियान के तहत वह हाइवे से लेकर शहर की सड़कों पर दौड़ रहे वाहनों पर इस तरह के स्टिकर चिपकाकर लोगों को जागरूक करते हैं। 