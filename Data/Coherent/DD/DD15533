देश के उत्‍तरी भागों में कड़ाके की ठंड जारी है। जम्‍मू-कश्‍मीर, उत्‍तर प्रदेश, राजस्‍थान, पंजाब, हरियाणा और दिल्ली सहित कई इलाकों में घने कोहरे से रेल, सड़क तथा हवाई यातायात बाधित। बिहार में शीतलहर से अब तक 42 लोगों की जान गई।  उत्तर भारत के अधिकांश इलाकों में जारी शीतलहर से सामान्‍य जीवन बुरी तरह प्रभावित हुआ है। बिहार में पिछले 24 घंटों के दौरान कड़ाके की ठंड से 16 लोगों की मौत हो गई। इसके साथ ही शीतलहर से राज्य में मरने वालों की संख्‍या 42 हो गई है। राज्‍य में पूर्णिया एक दशमलव दो डिग्री सेल्सियस न्यूनतम तापमान के साथ सबसे ठंडा स्‍थान रहा। उधर, हिमाचल प्रदेश में शुष्क शीतलहर लगातार जारी है और अधिकतर इलाकों में न्यूनतम तापमान शून्य के आसपास बना हुआ है। अगले पांच दिन तक यही स्थिति बनी रह सकती है। राजस्थान में भी घने कोहरे और शीतलहर के कारण न्यूनतम तापमान में भारी गिरावट आई है। समूचा राज्य कड़ाके की सर्दी से जूझ रहा है और सामान्य जन-जीवन भी प्रभावित हुआ है। 