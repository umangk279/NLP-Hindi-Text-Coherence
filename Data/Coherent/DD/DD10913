सीमा पार से आतंक फैलाने के लिए विदेश मंत्री सुषमा स्वराज ने संयुक्त राष्ट्र के 73वें अधिवेशन में पाकिस्तान पर जमकर हमला बोलते हुए कहा कि आतंक और वार्ता एक साथ नहीं चल सकते। उन्होंने आतंकवाद को परिभाषित करने और अंतरराष्ट्रीय आतंकवाद पर व्यापक संधि प्रस्ताव को जल्द पारित करने का आह्वान करने के साथ ही सुरक्षा परिषद में सुधार की मांग भी उठाई।  विदेश मंत्री सुषमा स्वराज ने संयुक्त राष्ट्र महासभा के 73वें सम्मेलन को संबोधित करते हुए पाकिस्तान पर जमकर हमला बोला। उन्होंने कहा कि आतंकवाद का राक्षस पूरी दुनिया में तेज़ी से पैर पसार रहा है और भारत का दुर्भाग्य है उसे ये चुनौती पड़ोसी देश से मिल रही है। विदेश मंत्री ने उन आरोपों को खारिज कर दिया कि भारत पाकिस्तान के साथ बातचीत करने के लिए तैयार नहीं है। उन्होंने कहा बातचीत और आतंकी गतिविधियां एक साथ नहीं चल सकती हैं। विदेश मंत्री ने कहा कि संयुक्त राष्ट्र और सुरक्षा परिषद में सुधार की बेहद ज़रूरत है। उन्होंने कहा कि उपनेविशवाद के दौर में बनाए गए नियमों में बदलाव किए जाने चाहिए। 