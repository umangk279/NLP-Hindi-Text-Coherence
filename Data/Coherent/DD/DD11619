एशिया कप क्रिकेट में आज भारत का मुकाबला हांगकांग के साथ। अफगानिस्तान के हाथों 91 रन से हारने के बाद पांच बार का विजेता श्रीलंका एशिया कप से बाहर।  एशिया कप में ग्रुप बी के मुकाबले में पिछले दिनों टेस्ट दर्जा हासिल करने वाली अफगानिस्तान ने टूर्नामेंट में बड़ा उलटफेर करते हुए अपने से कहीं अनुभवी श्रीलंका को 91 रन से हराकर सभी को हैरान कर दिया।  अफगानिस्तान ने टॉस जीतकर पहले बल्लेबाज़ी करने का फैसला किया।अफगानिस्तान के लिए रहमत शाह ने 72 रन की पारी खेली।  मोहम्मद शहजाद ने 34, हसनाउल्लाह ने 45 और हसमथुल्लाह शाहिदी ने 37 रन का योगदान दिया। इससे अफगानिस्तानी टीम 50 ओवरों में सभी विकेट खोकर 249  रनों तक पहुंचने में कामयाब रही। श्रीलंका के लिए थिसारा परेरा ने 5 विकेट लिए, तो धनंजय ने दो बल्लेबाजों को आउट किया। जवाब में, श्रीलंका ने पहले ही ओवर में कुशाल मैंडिस के रूप में अपना पहला विकेट गंवा दिया। अफगानिस्तान की शानदार गेंदबाज़ी के कारण 20वें ओवर तक श्रीलंका ने अपने चार खिलाडियों को खो दिया था। ये सिलसिला इसी तरह जारी रहा और 42वें ओवर में श्रीलंका की पारी 158 रन पर समाप्त हो गई। अफगानिस्तान के लिए राशिद खान, मुजीब-उर-रहमान और नबी ने दो-दो विकेट लिए। अफगानिस्तान के लिए 72 रन की पारी खेलने वाले रहमत शाह को मैन ऑफ द मैच चुना गया। 