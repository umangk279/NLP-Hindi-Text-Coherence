चुनावी समर में कांग्रेस का प्रचार तेज हो गया है। कांग्रेस अध्यक्ष राहुल गांधी ने जहां मध्यप्रदेश में चुनावी रैलियां कर न्याय योजना और बेरोजगारों को रोजगार के मसले पर जनता से वोट मांगे, तो वहीं पार्टी महासचिव प्रियंका गांधी वाड्रा ने अमेठी में सभाएं करते हुए कहा कि एनडीए सरकार ने अमेठी में कांग्रेस की योजनाएं रोक दी।   कांग्रेस अध्यक्ष राहुल गाँधी आज मंगलवार को मध्यप्रदेश में थे जहाँ उन्होंने टीकमगढ दमोह और पन्ना जिलों में रैली की और वादा किया कि कांग्रेस की सरकार बनने पर न्याय योजना लागू की जाएगी वहीं प्रियंका गांधी वाड्रा अपने भाई राहुल गांधी के संसदीय क्षेत्र अमेठी में प्रचार में जुटी हैं और  नुक्कड़ सभा की.. भोपाल में कांग्रेस नेता दिग्विजय सिंह ने रैली की और अपने लिए वोट मांगे। कांग्रेस नेता अरविंदर सिंह लवली ने दिल्ली में कांग्रेस के प्रचार को धार दी. लोकसभा चुनाव के चौथे चरण के मतदान के बाद बाकी चरणों के लिए चुनाव प्रचार चरम परहै। प्रमुख विपक्षी पार्टी काँग्रेस की तरफ से पार्टी अध्यक्ष राहुल गाँधी के साथ ही पार्टी महासचिव प्रियंका गांधी वाड्रा धुंआधार रैलियां करके जनता से वोट मांग रही हैं।  सबसे पहले बात राहुल गांधी की करें तो राहुल मंगलवार को मध्यप्रदेश में थे। उन्होंने टीकमगढ दमोह और पन्ना जिलों में रैली की। राहुल गांधी ने कहा है कि देश की अर्थव्यवस्था के लिए ईंधन बनने जा रही न्याय योजना बुंदेलखंड जैसे क्षेत्रों के विकास को ही ध्यान में रख कर बनायी गई है। राहुल ने वादा किया कि कांग्रेस की सरकार बनने पर न्याय योजना लागू की जाएगी। इसके तहत ऐसे अहम बदलाव किए जाएँगे जिसके तहत क़र्ज़ नहीं चुकाने वाले किसान को जेल नहीं जाना पड़ेगा।"  राहुल गांधी ने कहा कि युवाओं को सरकारी नौकरियों में ख़ाली पड़े 22 लाख पदों पर एक साल में भर्ती कर रोज़गार दिया जाएगा। वहीं प्रियंका गांधी वाड्रा अपने भाई राहुल गांधी के संसदीय क्षेत्र अमेठी में प्रचार में जुटी हैं। प्रियंका ने अमेठी में एक नुक्कड़ सभा में केंद्र सरकार की 'किसान सम्मान योजना' को 'किसान अपमान योजना' करार दिया। उन्होंने बीजेपी सरकार पर आरोप लगाया कि उसने  राहुल गांधी द्वारा शुरू कराई गयी परियोजनाओं को बंद कर दिया। प्रियंका ने वादा किया कि कांग्रेस सरकार बनने पर तमाम रूके प्रोजेक्ट दोबारा चालू किए जाएंगे। प्रिंयका गांधी वाड्रा ने तिलोई में कांग्रेसी कार्यकर्ताओं से मुलाकात की और नुक्कड सभाएं की। पार्टी के तमाम और नेता भी प्रचार में जुटे हैं। भोपाल में कांग्रेस नेता दिग्विजय सिंह ने रैली की और अपने लिए वोट मांगे। इधऱ दिल्ली में भी प्रचार का सिलसिला तेज है। कांग्रेस नेता अरविंदर सिंह लवली ने लक्ष्मी नगर इलाके में रोड शो किया और लोगों से वोट मांगे। कुल मिलाकर कांग्रेस का प्रचार जोर शोर से चल रहा है और सब बाकी तीन चरणों के लिए उम्मीदवारों तक पहुंचने की कोशिश में लगे हैं। 