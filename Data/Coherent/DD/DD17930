एनडीए ने उपराष्ट्र्पति पद के लिए एम वेंकैया नायडू को अपना प्रत्याशी घोषित कर दिया है। 68 वर्षीय नायड़ू की उम्मीदवारी दक्षिणभारत में बीजेपी को मजबूत बनाने की कवायद मानी जा रही है । हालांकि नायड़ू हमेशा ही संघ और संगठन के करीब माने जाते रहे हैं ।        राष्ट्रपति चुनाव में मतदान संपन्न होने के साथ ही भाजपा ने उपराष्ट्रपति चुनाव का एलान कर दिया है। केंद्रीय मंत्री एम वेंकैया नायडू एनडीए के उपराष्ट्रपति पद के उम्मीदवार होंगे। दिल्ली में हुई बीजेपी पार्लियामेंट्री बोर्ड की बैठक में नायडू के नाम पर मुहर लगी। पीएम ने उम्मीदवार चुने जाने पर नायडू को बधाई देते हुए कहा कि उनका संसदीय अनुभव राज्य सभा की कार्यवाही के सुचारु संचालन में मददगार साबित होगा।  नई दिल्ली में हुई बीजेपी पार्लियामेंट्री बोर्ड की बैठक में मुप्पावारापू वेंकैया नायडू को एनडीए के उपराष्ट्रपति  पद का उम्मीदवार बनाने का फ़ैसला लिया गया है। बैठक में पीएम मोदी और अमित शाह के अलावा केंद्रीय मंत्री सुषमा स्वराज, नितिन गडकरी, अनंत कुमार, थावरचंद गहलोत, जेपी नड्डा भी मौजूद थे। वेंकैया नायडू  की सीधी टक्कर यूपीए के गोपाल कृष्ण गांधी से होगी। गांधी को यूपीए पहले ही अपना उम्मीदवार घोषित कर चुकी है। हालांकि एनडीए को नायडू की जीत का पूरा भरोसा है। 1 जुलाई, 1949 को आंध्र प्रदेश के नेल्लौर ज़िले के चावटपालेम गांव के एक कम्मा परिवार में जन्मे वेंकैया नायडू अल्पायु में ही राष्ट्रीय स्वयंसेवक संघ से संबद्ध हो गए थे। अपना राजनीतिक सफर उन्होंने अखिल भारतीय विद्यार्थी परिषद से तब शुरू किया जब 1973-74 में उन्हें आंध्र विश्वविद्यालय छात्र संघ का अध्यक्ष चुना गया। 1972 में शुरू किए गए आंध्र आंदोलन के दौरान उनकी महत्वपूर्ण भूमिका ने लोगों का ध्यान अपनी ओर खींचा।  1977-80 तक उन्हें भाजपा युवा मोर्चा का अध्यक्ष बनाया गया। दो बार राज्य के उदयगिरी विधानसभा सीट का प्रतिनिधित्व करने वाले वेंकैया नायडू तीन बार से पड़ोसी राज्य कर्नाटक से राज्य सभा में पार्टी का प्रतिनिधित्व कर रहे हैं। चुनाव आयोग ने 5 अगस्त को उपराष्ट्रपति के लिए मतदान कराने का एलान किया है और नतीजा भी इसी दिन घोषित कर दिया जाएगा। मंगलवार को इस पद के लिए नामांकन करने का आखिरी दिन है, इसलिए नायडू इसी दिन नामांकन करेंगे। विपक्ष के उम्मीदवार गोपाल कृष्ण गांधी भी मंगलवार को ही अपना नामांकन पत्र दाखिल करेंगे। ग़ौरतलब है कि मौजूदा उपराष्ट्रपति हामिद अंसारी का दूसरा कार्यकाल 10 अगस्त को ख़त्म हो रहा है। उपराष्ट्रपति के चुनाव के निर्वाचक मंडल में राज्य सभा और लोक सभा के सांसद शामिल होते हैं। ख़ास बात यह है कि दोनों सदनों के लिए मनोनीत सांसद भी उपराष्ट्रपति चुनाव में वोटिंग कर सकते हैं। इस तरह से देखा जाए तो उपराष्ट्रपति चुनाव में दोनों सदनों के 790 निर्वाचक हिस्सा लेंगे। इनमें राज्य सभा के 245 और लोकसभा के 545 सांसद शामिल हैं। यह चुनाव इसलिए अहम है क्योंकि उपराष्ट्रपति राज्य सभा का सभापति भी होता है। 