राजस्थान सरकार ने पेट्रोल पर वैट में की चार फीसदी की कटौती।  राज्य में पेट्रोल 2.50 रुपए प्रति लीटर तक हुआ सस्ता।  राजस्थान सरकार ने पेट्रोल और डीजल पर मूल्य वर्धित कर वैट को चार-चार प्रतिशत कम करने का एलान किया है। इससे राज्य में पेट्रोल व डीजल ढाई रुपये प्रति लीटर तक सस्ता हो जाएगा। मुख्यमंत्री वसुंधरा राजे ने अपनी राजस्थान गौरव यात्रा के तहत एक सभा में पेट्रोलियम ईंधन सस्ता करने के इस फैसले की घोषणा की। इसके तहत राज्य में पेट्रोल पर वैट 30 से घटाकर 26 प्रतिशत और डीजल पर 22 से घटाकर 18 प्रतिशत किया गया है। मुख्यमंत्री ने कहा कि राज्य की आम जनता, किसानों व गृहिणियों को राहत देने के लिए राज्य सरकार ने यह कदम उठाया है। उन्होंने कहा कि इससे सरकार को 2000 करोड़ रुपये के राजस्व की हानि होगी। 