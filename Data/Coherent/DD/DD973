केंद्रीय स्वास्थ्य मंत्री डॉक्टर हर्षवर्धन ने कहा कि रेस्पिरेटर वाले एन-95 मास्क से कोरोना वायरस का फैलाव रोका नहीं जा सकता; कपड़े के बने तीन परतों वाले मास्क लगाने की सलाह दी।  केन्द्रीय स्‍वास्‍थ्‍य मंत्री डॉक्‍टर हर्षवर्धन ने कहा है कि रेस्पिरेटर वॉल्‍व वाले एन-95 मास्‍क से कोरोना वायरस के फैलाव को नहीं रोका जा सकता। उन्‍होंने यह भी कहा कि छिद्र युक्‍त रेस्पिरेटर लगे एन-95 मास्‍क, कोरोना वायरस की रोकथाम के लिए तय मानकों के विरुद्ध हैं। एक ट्वीट में डॉक्‍टर हर्षवर्घन ने कपड़े के बने तीन परतों वाले मास्‍क लगाने और दूसरों को भी इसी तरह के मास्‍क के लिये प्रेरित करने का आग्रह किया। स्‍वास्‍थ्‍य मंत्रालय ने सभी राज्‍यों को चेहरा ढंकने संबंधी दिशानिर्देश अपनाने और एन-95 मास्क का अनुचित उपय़ोग रोकने के बारे में जागरुक करने को कहा गया है। इसमें कहा गया है कि वॉल्‍व युक्‍त रेस्पिरेटर वाले एन-95 मास्‍क कोरोना वायरस की रोकथाम के लिए अपनाए जाने वाले उपायों के खिलाफ हैं। अप्रैल में स्‍वास्‍थ्‍य मंत्रालय ने चेहरे और मुंह को ढकने के लिए घर पर बने मास्‍क के उपयोग के बारे में परामर्श जारी किया था। इसमें लोगों से, खास तौर पर घर से बाहर निकलते वक्‍त, इस तरह के मास्‍क पहनने को कहा गया था। इसमें घर में सामान्‍य मास्‍क बनाने का तरीका बताया गया था और यह भी कहा गया था कि मास्‍क चेहरे पर फिट बैठना चाहिए और इसके तथा चेहरे के बीच कोई खाली जगह नहीं होना चाहिए। 