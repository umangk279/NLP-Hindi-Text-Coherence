आगामी कैरेबियाई दौरे के लिए भारतीय क्रिकेट टीम का ऐलान रविवार को मुंबई में किया जाएगा। चयनकर्ताओं की बैठक में सबसे बड़ा मुद्दा कप्तान विराट कोहली का उपलब्ध होना और महेन्द्र सिंह धोनी का चुनाव रहेगा। हो सकता है कि इस दौरे के लिए चयनकर्ता कुछ नए चेहरों को मौका दें।    तीन अगस्त से शुरू होने जा रहे आगामी वेस्टइंडीज दौरे के लिए भारतीय टीम का ऐलान 21 जुलाई यानि रविवार को किया जाएगा। मुंबई में होने वाली चयनकर्ताओं की बैठक में कप्तान विराट कोहली की उपलब्धता और महेन्द्र सिंह धोनी के भविष्य को लेकर अटकलें चर्चा का केन्द्र रहेंगीं। हालांकि 38 साल के धोनी ने अपने रिटायरमैंट को लेकर कोई बयान नहीं दिया लेकिन मीडिया में उनके रिटायरमैंट को लेकर अटकलें जारी हैँ।  इस दौरे के लिए धोनी को चुना जाता है या नहीं, ये इस बात की ओर इशारा होगा कि भविष्य में क्या हो सकता है। भारत को 3 अगस्त से शुरु हो रहे कैरेबियाई दौरे पर टी20, वनडे सीरीज़ और दो टेस्ट खेलने हैं। अगले साल ऑस्ट्रेलिया में टी20 विश्व कप आयोजित होगा ऐसे में चयनकर्ता रिषभ पंत को मौका दे सकते हैं जिन्हें धोनी के उत्तराधिकारी के रूप में देखा जा रहा है। पिछले साल अक्टूबर में धोनी को वेस्टइंडीज़ और ऑस्ट्रेलिया के खिलाफ खेली गई टी20 सीरीज़ में नहीं चुना गया था और हो सकता है कि इस बार भी वे टीम का हिस्सा ना हों।  इस दौरे के लिए कप्तान विराट कोहली, तेज गेंदबाज जसप्रीत बुमराह, मोहम्मद शमी और भुवनेश्वर कुमार को आराम दिया जा सकता है। एमएसके प्रसाद की अध्यक्षता वाली चयन समिति इस दौरे के लिए कुछ नए चेहरों को मौका दे सकती है। विंडीज दौरे पर जिन नए चेहरों को मौका मिल सकता है, उनमें दीपक चाहर, खलील अहमद, नवदीप सैनी और आवेश खान शामिल हैं। चाहर ने आईपीएल में इस बार 17 मैच में 22 विकेट लिए थे जबकि खलील के खाते में 19 विकेट थे। बल्लेबाज़ी में शुभमन गिल और श्रेयस अय्यर को मौका मिल सकता है। टेस्ट सीरीज 22 अगस्त से शुरू होगी, जो विश्व टेस्ट चैंपियनशिप का हिस्सा है और इसके साथ ही विश्व टेस्ट चैंपियनशिप की शुरुआत भी होगी। 