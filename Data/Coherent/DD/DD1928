भारत 12 देशों में 14 हजार आठ सौ से ज्‍यादा फंसे हुए अपने नागरिकों को वापस लाने के लिए 64 विशेष उड़ाने संचालित करेगा. नागरिक उड्डयन मंत्री हरदीप सिंह पुरी ने मंगलवार को नई दिल्‍ली में एक डिजिटल संवाददाता सम्‍मेलन में कहा कि इन उड़ानों का संचालन बृहस्‍पतिवार से लेकर इस महीने की 13 तारीख तक किया जाएगा.  नागरिक उड्डयन मंत्री ने कहा कि इन 64 उड़ानों में संयुक्‍त अरब अमारात से 10, कतर से 2, सऊदी अरब से 5, ब्रिटेन से 7, सिंगापुर से 5, अमेरिका से 7, फिलिपींस से 5, बांग्लादेश से 7, बहरीन से 2, मलेशिया से 7, कुवैत से 5 और ओमान से 2 उड़ानों का संचालन होगा. केंद्र सरकार ने संयुक्‍त अरब अमारात, अमेरिका, ब्रिटेन, सिंगापुर, मलेशिया फिलीपींस, सऊदी अरब, कतर, बहरीन, ओमान और बांग्लादेश में फंसे 14 हजार 800 से ज्‍यादा भारतीय नागरिकों को बारी-बारी से स्‍वदेश लाने के लिए विस्‍तृत योजना की घोषणा की है. इसके अनुसार, बृहस्‍पतिवार से एक सप्‍ताह के भीतर 64 उड़ानों से स्‍वदेश वापसी का काम शुरू किया जाएगा. इनमें से 15 उड़ानें केरल के लिए और 11 उड़ानें तमिलनाडु और दिल्‍ली के लिए होंगी. 7 उड़ानें महाराष्‍ट्र और तेलंगाना के लिए, जबकि गुजरात के लिए 5 उड़ानें निर्धारित की गई हैं. स्‍वदेश वापसी के पहले सप्‍ताह में अधिकतर उड़ानें खाड़ी देशों से संचालित होंगी. इस बीच, नौसेना ने पुष्टि की है कि मालदीव और अमारात में फंसे भारतीयों को लाने के लिए तीन जहाज भेजे गए हैं. आईएनएस जलाश्‍व और आईएनएस मगर को मालदीव भेजा गया है. आईएनएस शार्दूल को दुबई रवाना किया गया है. सरकार ने स्‍पष्‍ट किया है कि केवल संक्रमण मुक्‍त लोगों को यात्रा की अनुमति दी जाएगी और पूरी प्रक्रिया के दौरान निर्धारित मानदंडों का पालन करना होगा. राज्‍य सरकारों को सलाह दी गई है कि जांच, संगरोध और वापसी के बाद आगे की यात्रा के लिए प्रबंध करेंगे. 