प्रधानमंत्री अपनी यूएई यात्रा के दूसरे दिन छठे विश्व सरकार सम्मेलन में शिरकत करने पहुंचे. इस सम्मेलन में भारत अतिथि देश के रूप में शिरकत कर रहा है. इसमें विश्व के 140 देश शिरकत कर रहे हैं.  प्रधानमंत्री ने सम्मेलन के उद्घाटन सत्र को संबोधित किया. उन्होंने दुनिया के विकास में तकनीक की भूमिका बताई. उन्होंने कहा कि आज के युग में अविष्कार आवश्यकताओं को जन्म दे रहे हैं. साथ ही उन्होंने संतुलित और सभी के विकास पर ज़ोर दिया. उन्होंने डिज़िटल युग में विश्व के देशों के साथ सूचनाओं को मानव विकास के हित में आदान-प्रदान करने पर ज़ोर दिया. उन्होंने कहा कि विकास के लिए तकनीक ने अहम भूमिका निभाई है. प्रधानमंत्री ने आधार के ज़रिए भारत में कई योजनाओं में धन के दुरुपयोग पर काबू पाने का भी ज़िक्र किया. प्रधानमंत्री ने प्रकृति के साथ संतुलित विकास पर भी ज़ोर दिया. उन्होंने सौर ऊर्जा के क्षेत्र को और भी विकसित करने और दुनिया के ज़रूरतमंद देशों तक तकनीक का फ़ायदा पहुंचाने की बात कही. साथ ही विकसित होती तकनीक को विकास के लिए ही प्रयोग करने की अपील भी की. उन्होंने कहा कि भारत का सदियों पुराना सिद्धांत है- ‘वसुधैव कुटुंबकम’ और ये सिद्धांत आज के युग में भी प्रासंगिक है. 