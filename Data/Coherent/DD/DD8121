प्रधानमंत्री नरेंद्र मोदी दो दिन के गुजरात दौरे पर हैं. इस दौरे के पहले दिन सोमवार को प्रधानमंत्री ने जामनगर में कई विकास परियोजनाओं का लोकार्पण और शिलान्यास किया. इन परियोजनाओं में स्वास्थ्य सुविधाओं के साथ-साथ जल की समस्या से जूझते सौराष्ट्र के लिए सौनी परियोजनाओं के तहत पेयजल योजनाएं और रेल ढांचागत सुविधाओं के विस्तार से जुड़े आयाम अहम रहे.  प्रधानमंत्री नरेंद्र मोदी ने गुजरात की दो दिवसीय यात्रा यात्रा के पहले दिन जामनगर में विकास परियोजनाओं का शुभारंभ किया. इसमें 750 बिस्तरों वाला गुरु गोविंद सिंह अस्पताल प्रमुख रहा. प्रधानमंत्री ने अस्पताल के विस्तारीकरण के तहत बने नवनिर्मित भवन का उद्घाटन किया. इस मौके पर पीएम मोदी ने अस्पताल का दौरा किया और मौजूद स्वास्थ्य सेवाओं के बारे में जानकारी ली. उन्होंने अस्पताल में मौजूद मरीज़ों और तीमारदारों से हाल जाना. प्रधानमंत्री ने पीजी हॉस्टल भवन का भी उद्घाटन किया. उन्होंने छात्रों से बातचीत की. उन्होंने रंजीत सागर जलाशय का लोकार्पण किया. इस जलाशय में सौनी योजना के तहत बनी नहरों के ज़रिए नर्मदा का पानी पहुंचेगा और इसे पीने योग्य बनाया जा सकेगा. सौराष्ट्र क्षेत्र के लिए ये योजना काफी लाभकारी होगी. जामनगर में पीने के पानी की उपलब्धता सुनिश्चित करने के लिए प्रधानमंत्री ने जोडिया में एक संयंत्र की आधारशिला रखी. ये संयंत्र खारे पानी को मीठे पानी में तब्दील करेगा. इससे भी लोगों के लिए पानी पर्याप्त मात्रा में उपलब्ध कराया जा सकेगा. पीने के पानी की सुविधा को विस्तार देते हुए प्रधानमंत्री ने 51 किमी लंबे पाइपलाइन का लोकार्पण किया. 62 करोड़ की लागत से तैयार इस पाइप लाइन के ज़रिए जामनगर के हर घर तक पानी की उपलब्धता सुनिश्चित की सकेगी. प्रधानमंत्री ने महाशिवरात्रि के पावन मौक़े पर जामनगर में 1 हज़ार आवास लाभार्थियों को गृह प्रवेश कराया. प्रधानमंत्री आवास योजना के तहत इनका निर्माण नगर निगम  और विकास प्राधिकरण जामनगर ने करवाया है. साथ ही सौराष्ट्र क्षेत्र में संपर्क बढ़ाने के मकसद से राजकोट-कानालूस रेलवे लाइन के दोहरीकरण का शिलान्यास किया. 111 किमी लंबे इस रेलखंड पर तकरीबन 1 हज़ार करोड़ रुपये के ख़र्च का अनुमान है. इसके बन जाने से ट्रेन की स्पीड बढ़ जाएगी. इसके अलावा उन्होंने बांद्रा टर्मिनस के लिए जामनगर से चलने वाली हमसफ़र ट्रेन को हरी झंडी दिखाकर रवाना किया. ये ट्रेन सप्ताह में तीन दिन ही चलेगी. जामनगर से ये मंगल-गुरु और रविवार को चलेगी, जबकि बांद्रा टर्मिनस से ये सोम-बुध और शनिवार को जामकर तक का सफ़र तय करेगी. पीएम ने जसपुर में उमिया धाम का किया शिलान्यास जामनगर के बाद प्रधानमंत्री गांधीनगर के जसपुर पहुंचे. वहां उन्होंने विश्व उमिया धाम की नींव रखी. प्रधानमंत्री ने भूमि पूजन समारोह में शिरकत की. करीब 1000 करोड़ रुपए की लागत से बनने वाला उमिया धाम विश्व का बड़ा उमिया मंदिर होगा. साथ ही यहां कौशल विकास केंद्र और रोज़गार को बढ़ावा देने वाला प्रशिक्षण संस्थान भी स्थापित होगा. प्रधानमंत्री ने जनसमूह को संबोधित किया. उन्होंने कहा कि समाज में किसी भी प्रकार का भेदभाव नहीं होना चाहिए. प्रधानमंत्री ने कहा कि जिन्हें मां उमिया में आस्था है ऐसे लोग कभी भी कन्या भ्रूण हत्या के विरोध में होंगे. 