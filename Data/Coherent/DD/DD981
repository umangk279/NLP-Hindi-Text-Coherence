प्रधानमंत्री नरेंद्र मोदी ने सोमवार को दिग्गज आईटी कंपनी आईबीएम के सीईओ अरविंद कृष्णा से बात की। इस दौरान उन्होंने डाटा सुरक्षा, स्वास्थ्य सेवा और शिक्षा समेत कई विषयों पर चर्चा की। आईबीएम के सीईओ ने भारत में निवेश से संबंधित योजनाओं के बारे में जानकारी दी।  प्रधानमंत्री नरेंद्र मोदी ने सोमवार को आईटी कंपनी आईबीएम के सीईओ अरविंद कृष्णा से वीडियो कॉन्फ्रेंसिंग के माध्यम से बात की। वार्ता के दौरान प्रधानमंत्री ने आईबीएम और भारत के बीच मजबूत संबंधों और देश में इसकी व्यापक मौजूदगी की बात कही। प्रधानमंत्री ने कहा कि देश के करीब 20 शहरों में आईबीएम में एक लाख से ज्यादा लोग काम कर रहे हैं।  इस दौरान पीएम मोदी ने कहा कि भारत में निवेश करने का यह एक अच्छा समय है। देश टेक इंडस्ट्री में हो रहे निवेश का स्वागत और समर्थन कर रहा है। उन्होंने कहा कि जब दुनिया में मंदी देखी जा रही है, भारत में एफडीआई में बढ़त हो रही है। उन्होंने कहा कि देश एक आत्मनिर्भर भारत की दृष्टि से आगे बढ़ रहा है, ताकि देश में एक मजबूत लोकल सप्लाई चेन विकसित हो सके। आईबीएम के सीईओ ने भारत में आईबीएम की विशाल निवेश योजनाओं के बारे में पीएम को जानकारी दी। उन्होंने आत्मनिर्भर भारत की दृष्टि में विश्वास व्यक्त किया। प्रधानमंत्री कार्यालय से जारी एक बयान के मुताबिक, मोदी ने कहा कि देश आत्मनिर्भर भारत के विज़न के साथ आगे बढ़ रहा है ताकि एक वैश्विक सक्षम और निर्बाध स्थानीय आपूर्ति श्रृंखला विकसित की जा सके। कारोबारी संस्कृति पर कोविड के प्रभाव की चर्चा करते हुए मोदी ने कहा कि ‘वर्क फ्रॉम होम’ को व्यापक स्तर पर अपनाया जा रहा है और इस तकनीकी बदलाव को सुगम बनाने के लिए सरकार आधारभूत ढांचा, संपर्क और नियामकीय वातावरण उपलब्ध कराने की दिशा में लगातार काम कर रही है।   