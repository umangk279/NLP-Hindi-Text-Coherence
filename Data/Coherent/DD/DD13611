रोजगार के मोर्चे पर देश के लिए अच्छी खबर , पिछले आठ महीने में  41 लाख से ज्यादा लोगों को मिला रोजगार , केवल अप्रैल महीने में करीब सात लाख लोगों को मिली नौकरी  सांख्यिकी एवं कार्यक्रम कार्यान्वयन मंत्रालय के केन्द्रीय सांख्यिकी कार्यालय ने देश में रोजगार के हालात पर रिपोर्ट पेश की है, जिसमें सितंबर, 2017 से लेकर अप्रैल 2018 तक की अवधि के दौरान 41 लाख 26 हज़ार 138 नौकरियाँ पैदा करने की बात कही गई है। इनमें से 6 लाख 85 हज़ार 841 नई नौकरियाँ सिर्फ अप्रैल महीने में ही पैदा हुई हैं। यह रोजगार से जुड़े आंकड़ों की इस श्रृंखला में तीसरी रिपोर्ट है। मंत्रालय ने औपचारिक क्षेत्र में रोजगार संबंधी आंकड़ों पर प्रथम विज्ञप्ति अप्रैल, 2018 में जारी की थी, जिसमें सितंबर, 2017 से लेकर फरवरी, 2018 तक की अवधि को कवर किया गया था। इसमें उन सदस्यों की संख्या से संबंधित सूचनाओं का उपयोग किया गया था, जिन्होंने तीन प्रमुख योजनाओं, कर्मचारी भविष्य निधि (ईपीएफओ), कर्मचारी राज्य बीमा योजना (ईएसआईसी) और राष्ट्रीय पेंशन योजना (एनपीएस) से लाभ उठाया है। इस तरह की दूसरी रिपोर्ट मई, 2018 में जारी की गई थी, जिसमें सितंबर, 2017 से लेकर मार्च, 2018 तक की अवधि को कवर किया गया था। 