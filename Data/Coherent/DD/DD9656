प्रधानमंत्री नरेंद्र मोदी ने बुधवार को "मैं नहीं हम" नाम के एक पोर्टल और ऐप को लॉन्च किया. यह ऐप कारोबारियों और संगठनों को सामाजिक सरोकारों और समाज सेवा से जुड़े उनके प्रयासों को एक साथ लाने का मंच प्रदान करेगा. इस मौके पर पीएम ने कार्यक्रम को संबोधित करते हुए युवाओं से स्टार्ट अप का इस्तेमाल सामाजिक सरोकारों के लिए करने को कहा.  देश की तस्वीर को यदि बदलना है तो तकनीक का सहारा लेना होगा और तभी हमारी तकदीर बदलेगी. प्रधानमंत्री नरेंद्र मोदी का यह नजरिया बुधवार को लॉन्च हुए 'मैं नहीं हम' पोर्टल और ऐप में साफ दिखा. ‘सेल्‍फ फॉर सोसायटी’ की थीम पर काम करने वाला यह पोर्टल आईटी क्षेत्र से जुड़े कारोबारियों और संगठनों को सामाजिक सरोकारों और समाज सेवा से जुड़े उनके प्रयासों को एक साथ लाने का मंच प्रदान करेगा. इसके माध्‍यम से प्रौद्योगिकी का लाभ समाज के कमजोर तबके तक पहुंचाने के लिए आपसी सहयोग के प्रयासों में तेजी लाई जा सकेगी. पोर्टल के जरिए समाज की बेहतरी के लिए काम करने के इच्‍छुक लोगों की व्‍यापक सहभागिता को भी बढ़ावा दिया जा सकेगा. प्रधानमंत्री ने कहा कि आज के युवा तकनीक का इस्तेमाल ना सिर्फ खुद के लिए कर रहे हैं, बल्कि दूसरों की भलाई के लिए भी कर रहे हैं. उन्होंने लोगों को आह्वान करते हुए उनसे अपनी ताकत का इस्तेमाल कर समाज में सकारात्मक बदलाव लाने की अपील की. तकनीक का इस्तेमाल समाज की भलाई के लिए हो सके, प्रधानमंत्री के इस आह्वान का लोगों ने स्वागत किया. प्रधानमंत्री ने स्टार्ट अप को सामाजिक सरोकारों से जुड़ने की अपील की. प्रधानमंत्री नरेंद्र मोदी ने कहा कि हर छोटे-बड़े प्रयास की कद्र होनी चाहिए. सरकार योजनाएं बना सकती है लेकिन किसी भी पहल की सफलता जनता के जुड़ने पर निर्भर करती है. उन्होंने कहा कि भारतीय युवा आज के समय में तकनीक का न सिर्फ बेहतर इस्तेमाल कर रहा है, बल्कि इससे अन्य लोगों को भी फायदा पहुंचा रहे हैं. प्रधानमंत्री ने लोगों से आगे बढ़कर देश के उत्थान में भागीदार बनने की अपील की. 