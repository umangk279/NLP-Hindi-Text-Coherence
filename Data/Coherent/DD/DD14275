चीन के वुहान में हो रही एशियन बैडमिंटन चैम्पियनशिप में भारत की चुनौती समाप्त हो गई है. पुरुष एकल के सेमीफाइनल मुकाबले में भारत के एचएस प्रणॉय का सामना तीसरी वरीयता प्राप्त चीन के चेन लौंग के साथ था. 52 मिनट तक चले इस मुकाबले को चेन लौंग ने 21-16, 21-18 से जीतकर फाइनल में जगह बनाई. इसके साथ प्रणॉय को कांस्य पदक से ही संतोष करना पड़ा.  महिला एकल में साइना नेहवाल को भी कांस्य पदक प्राप्त हुआ. सेमीफाइनल मुकाबले में भारत की साइना नेहवाल का सामना पहली वरीयता प्राप्त चीनी ताइपे की ताइ ज़ू यिंग के साथ था. पहले गेम में दोनों खिलाड़ियों के बीच कड़ा संघर्ष हुआ लेकिन आखिरकार उसे ताइ ज़ू यिंग ने 27-25 से अपने नाम कर लिया. दूसरे गेम में भी दोनों खिलाड़ियों ने जीत की भरपूर कोशिश की लेकिन 21-19 से यिंग ने इस गेम को भी जीतकर फाइनल में अपनी जगह पक्की की. गौरतलब है कि इससे पहले भारत के किदांबी श्रीकांत और पीवी सिंधु क्वार्टर फाइनल में हारकर बाहर हो गए थे. 