विराट कोहली और रोहित शर्मा की शतकीय पारियों की मदद से भारत ने वनडे सीरीज़ के चौथे मैच में श्रीलंका को 168 रन से हराया, 5 मैच की सीरीज़ में 4-0 से आगे चल रही टीम इंडिया की रविवार को होने वाले मैच में सीरीज़ को क्लीनस्वीप करने की कोशिश रहेगी।    वनडे सीरीज़ के चौथे मैच में भारत ने श्रीलंका को 168 रन से करारी मात दी। भारत ने श्रीलंका के सामने 376 रन का विशाल लक्ष्य रखा था। अपना पहला वनडे खेल रहे शार्दुल ठाकुर ने डिकवेला के रुप में अपना पहला वनडे विकेट लिया। श्रीलंका की ओर से पांचवे विकेट के लिए एंजेलो मैथ्यूज़ और सिरिवर्दाना के बीच 73 रन की साझेदारी देखने को मिली। एंजेलो मैथ्यूज़ के 70 रन बनाकर आउट होते ही श्रीलंका की जीत आखिरी उम्मीद भी खत्म हो गई। श्रीलंकाई टीम  42.4 ओवर में 207 रन बनाकर आउट हो गई और मैच 168 रन से भारत के नाम रहा। इसके साथ ही भारत ने 5 मैच की सीरीज़ में 4-0 की बढ़त बना ली है। इससे पहले टॉस जीतकर पहले बल्लेबाज़ी करते हुए भारत की शुरुआत खास नहीं रही और शिखर धवन 4 रन बनाकर आउट हो गए। हालांकि इसके बाद कोहली और रोहित शर्मा ने दूसरे विकेट के लिए 219 रन जोड़े। कोहली अपना 29वां शतक पूरा करने में सफल रहे।  विराट कोहली 131 रन बनाकर मलिंगा का शिकार बने। रोहित शर्मा ने भी अपना शतक पूरा किया। वे 104 रन बनाकर मैथ्यूज़ का शिकार बने। अपना 300वां वनडे खेल रहे महेंद्र सिंह धोनी और इस मैच के लिए टीम में शामिल किए गए मनीष पांडे ने शानदार बल्लेबाज़ी की। पांडे अर्द्धशतक लगाने में सफल रहे जबकि धोनी ने 49 रन की नाबाद पारी खेली। भारत ने 50 ओवर में 5 विकेट पर 375 रन बनाए 