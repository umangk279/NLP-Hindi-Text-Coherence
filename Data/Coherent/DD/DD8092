प्रधानमंत्री नरेंद्र मोदी ने कहा है कि वह खुद को मिल रही धमकियों और गालियों से परेशान नहीं हैं और वह भारत को मजबूत बनाने के लिए हर जरूरी काम करेंगे। तमिलनाडु के कांचीपुरम में विकास परियोजनाओं का लोकार्पण और शिलान्यास करने के  बाद जनसभा को  संबोधित करते हुए पीएम ने विपक्ष के खिलाफ अपने ‘‘महामिलावट’’ तंज को भी दोहराया।   पीएम मोदी ने यह याद दिलाया कि पूर्व प्रधानमंत्री इंदिरा गांधी ने अनुच्छेद 356 का इस्तेमाल करते हुए लगभग 50 राज्य सरकारों को बर्खास्त कर दिया था। पीएम ने चेन्नई सेंट्रल का नाम डॉ. एमजी रामचंद्रन के नाम पर रखने का एलान किया तो साथ ही चेन्नई से आने और जाने वाली उड़ानों में तमिल में उद्घोषणा  करने की भी बात कही।  तमिलनाडु के कांचीपुरम में प्रधानमंत्री नरेंद्र मोदी की मौजूदगी एनडीए की एकजुटता को प्रदर्शित करने का दिन भी रहा। पीएम मोदी जिस मंच की शोभा बढ़ा रहे थे वहां भाजपा, एआईएडीएमके, पीएमके, अखिल भारतीय एनआर कांग्रेस और पुथिया तमिलगम के शीर्ष नेता मौजूद रहे। पीएम मोदी ने कहा कि क्षेत्रीय आकांक्षाओं को यदि कोई पूरा कर सकता है तो वो एनडीए गठबंधन है। पीएम मोदी का कांचीपुरम दौरा राज्य को विशेष सौगात देने वाला रहा। उन्होंने सड़क, रेलवे और ऊर्जा क्षेत्र की विविध परियोजनाओं का उद्घाटन किया।  प्रधानमंत्री ने राष्‍ट्रीय राजमार्ग संख्‍या-45सी के विक्रवंदी-सेतियातोप्‍पु खंड, सेतियातोप्‍पु-चोलापुरम खंड और चोलापुरम- तंजावुर खंड को चार लेन का बनाने की आधारशिला रखी। उन्होंने राष्‍ट्रीय राजमार्ग संख्‍या-4 के करिपेट्टई-वालजापेट खंड को छह लेन का बनाने की भी आधारशिला रखी। पीएम मोदी ने राष्‍ट्रीय राजमार्ग संख्‍या -234 को मजबूत बनाने के लिए, वाहन मार्ग और पुलियों के चौड़ीकरण और सुदृढ़ीकरण की आधारशिला रखी। उन्होंने राष्‍ट्रीय राजमार्ग संख्‍या-381 के चार लेन के अविनाशी-तिरुपुर-अविनाशीपलयम खंड और सुदृढ़ीकृत वाहन मार्ग को भी राष्ट्र को समर्पित किया। इसके साथ ही पीएम मोदी ने इरोड-करूर-तिरुचिरापल्ली और सलेम-करूर-डिंडीगुल रेलवे लाइनों के विद्युतीकरण को राष्ट्र को समर्पित किया। प्रधानमंत्री ने एन्नोर एलएनजी टर्मिनल राष्ट्र को समर्पित किया। इससे 5 एमएमटीपीए की क्षमता वाला एन्नोर एलएनजी टर्मिनल तमिलनाडु और आस-पास के राज्‍यों की एलएनजी गैस संबंधी मांग को पूरा करने में मदद मिलेगी।  इसके अलावा, प्रधानमंत्री नरेंद्र मोदी ने वीडियो लिंक के जरिए चेन्नई में डॉ. एमजीआर जानकी कॉलेज ऑफ आर्ट्स एंड साइंस फॉर वुमन में डॉ. एमजी रामचंद्रन की प्रतिमा का अनावरण किया। डॉ. एमजी रामचंद्रन अभिनेता और राजनीतिज्ञ थे, जो 1977 से 1987 के दौरान दस वर्षों तक तमिलनाडु के मुख्यमंत्री रहे। उन्हें भारत रत्न से सम्मानित किया गया। पीएम मोदी ने कहा कि चेन्नई सेंट्रल का नाम डॉ. एमजी रामचंद्रन के नाम पर रखा जाएगा। उन्होंने कहा कि चेन्नई से आने और जाने वाली उड़ानों में तमिल में उद्घोषणा करने पर भी विचार किया जा रहा है। प्रधानमंत्री नरेंद्र मोदी ने इस मौके पर कांग्रेस और डीएमके पर निशाना साधा। उन्होंने विपक्षी दलों के गठबंधन को महामिलावट करार दिया। उन्होंने कहा कि कई पार्टियां और नेता उनके बारे में अपशब्द इस्तेमाल करने की होड़ में लगे हैं। प्रधानमंत्री ने कहा कि उन्हें किसी की परवाह नहीं है और वे पूरी लगन के साथ सिर्फ देश की सेवा में जुटे हैं।  प्रधानमंत्री नरेंद्र मोदी ने श्रीलंका में भारत सरकार की मदद से भारतीय मूल के तमिल लोगों के लिए बनने वाले घरों का जिक्र करते हुए कहा कि देश में ही नहीं बल्कि विदेशों में भी जहां तमिल समुदाय के लोगों को मदद की जरूरत पड़ी सरकार ने पूरी तत्परता के साथ काम किया। उन्होंने विकास के लिए समर्पित सरकार की प्रतिबद्धताओं को दोहराया और कहा कि एनडीए ही देश के लिए एकमात्र विकल्प है। 