सुशांत सिंह राजपूत केस से जुड़े ड्रग्स मामले में रिया और शौविक चक्रवर्ती की न्यायिक हिरासत 6 अक्टूबर तक बढी, जमानत अर्जी पर कल होगी सुनवाई।  सुशांत मामले की जांच के सिलसिले में ड्रग्स केस में गिरफ्तार रिया चक्रवर्ती की न्यायिक हिरासत 6 अक्टूबर तक बढ़ा दी गई है। इससे पहले रिया ने हाईकोर्ट में जमानत की अर्जी लगाई। जिस पर कल सुनवाई होगी। सेशन कोर्ट से रिया की अर्जी 2 बार खारिज हो चुकी है। रिया के साथ उनके भाई शोविक ने भी हाईकोर्ट में जमानत की अपील की है। नारकोटिक्स कंट्रोल ब्यूरो ने रिया को 2 दिन की पूछताछ के बाद 8 सितंबर को गिरफ्तार किया था। इस बीच, अभिनेता सुशांत सिंह राजपूत की मौत के मामले में ड्रग एंगल की छानबीन कर रहे एनसीबी ने जांच के दायरे को आगे बढ़ाते हुए अभिनेत्री दीपिका पादुकोण की मैनेजर करिश्मा प्रकाश और क्वान टैलेंट मैनेजमेंट एजेंसी के सीईओ ध्रुव को पूछताछ के लिए तलब किया है।  उधर, रिया की मैनेजर जया साहा से आज लगातार दूसरे दिन पूछताछ चल रही है। दीपिका की मैनेजर करिश्मा और रिया की मैनेजर जया एक ही मैनेजमेंट कंपनी  क्वान में काम करती हैं। ये कंपनी सेलिब्रिटीज को टैलेंट मैनेजर मुहैया करवाती है।करिश्मा और जया के अलावा आज सुशांत की मैनेजर रहीं श्रुति मोदी और क्वान के  सीईओ ध्रुव से भी पूछताछ की जाएगी। 