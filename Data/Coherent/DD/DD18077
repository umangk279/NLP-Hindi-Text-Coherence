प्रधानमंत्री नरेंद्र मोदी की इजरायल यात्रा के दूसरे दिन बुधवार को कई क्षेत्रो में समझौते हुए तो उनको अमली जामा पहनाने को आगे बढ़ते हुए गुरुवार को पीएम मोदी ने वहां की बड़ी कंपनियों के सीईओ के साथ मुलाक़ात की और भारत में निवेश करने का न्योता दिया। इस बैठक में दोनों देशों की कंपनियों के बीच साढ़े चार अरब डॉलर के 12 समझौतों पर सहमति भी बनी है।  इजरायल के ऐतिहासिक दौरे के आख़िरी दिन पीएम के एजेंडे में आर्थिक रिश्ते काफी अहम रहे। दोनों देशों के बीच आर्थिक सहयोग को और अधिक प्रगाढ़ करने के लिए पीएम मोदी ने  भारत और इजरायल के प्रमुख सीईओ एवं स्टार्टअप्स से लंच पर मुलाकात की। इस मुलाकात में व्यापार और निवेश बढ़ाने के लिए ज़मीनी स्तर पर सहयोग पर चर्चा हुई। पीएम ने इजरायली कंपनियों को भारत में निवेश के लिए आमंत्रित किया। पीएम ने बताया कैसे पिछले तीन सालों में उनकी सरकार ने व्यापार को आसान बनाने के लिए तमाम कदम उठाए हैं। 