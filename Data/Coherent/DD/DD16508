भारतीय कप्तान विराट कोहली ताज़ा जारी वनडे रैंकिंग में नंबर वन की पोज़ीशन पर दोबारा पहुंच गए हैं। विराट ने ये मुकाम दक्षिण अफ्रीका के बल्लेबाज़ एबी डिविलियर्स को पीछे छोड़कर हासिल किया।    न्यू़ज़ीलैंड के ख़िलाफ़ वनडे सीरीज़ में अपनी तूफ़ानी पारी के बलबूते विराट कोहली एबी डिविलियर्स को पीछे छोड़कर दस दिन के बाद एक बार फिर शीर्ष पर काबिज हो गए हैं। दिल्ली का यह 28 वर्षीय बल्लेबाज़ न्यूजीलैंड के खिलाफ रविवार को खत्म हुई तीन मैचों की एकदिवसीय श्रृंखला में बनाए 263 रन के दम पर 889 रेटिंग अंकों तक पहुंच गया जो किसी भी भारतीय बल्लेबाज के लिये सर्वाधिक है। सलामी बल्लेबाज रोहित शर्मा श्रृंखला में 174 रन बनाने के साथ करियर के सर्वश्रेष्ठ 799 अंकों तक पहुंचे, हालांकि उनकी रैंकिंग में कोई सुधार नहीं हुआ और वह सातवें स्थान पर बने हुए हैं। वहीं भारतीय टीम के पूर्व कप्तान महेंद्र सिंह धोनी ताज़ा रैंकिंग में एक स्थान के सुधार के साथ 11वें स्थान पर आ गए। 