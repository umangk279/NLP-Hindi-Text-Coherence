पूर्व प्रधानमंत्री अटल बिहारी वाजपेयी की अस्थियों को रविवार को हरिद्वार की हर की पौड़ी पर गंगा नदी में प्रवाहित कर दिया गया. उनकी पुत्री नमिता ने हर की पौड़ी पर उनकी अस्थियां प्रवाहित की. इस मौके पर अटल जी की नातिन निहारिका, भाजपा अध्यक्ष अमित शाह, गृहमंत्री राजनाथ सिंह और उत्तर-प्रदेश के मुख्यमंत्री योगी आदित्यनाथ सहित कई नेता और कार्यकर्ता मौजूद रहे.  अटल जी कि अस्थियां दिल्ली के स्मृति स्थल से हरिद्वार लाई गईं. अपने प्रिय नेता वाजपेयी जी के अस्थि विसर्जन कार्यक्रम का साक्षी बनने और उन्हें अंतिम विदाई देने के लिए हर की पौड़ी पर खासी भीड़ देखने को मिली. वाजपेयी जी का अस्थि कलश फूलों से सजे एक वाहन में रखकर हर की पौड़ी तक लाया गया. दो किलोमीटर की इस यात्रा में सड़क के दोनों तरफ हजारों की संख्या में लोगों का भारी हुजूम जमा था, जो अपने प्रिय नेता के अस्थि कलश पर लगातार फूल बरसाते रहे. सड़क के किनारे स्थित मकानों की छतों और इमारतों पर भी लोग अस्थि कलश यात्रा को देखने के लिए घंटों खड़े रहे. रास्ते भर 'अटल जी...अमर रहें' के नारों से वातावरण गुंजायमान रहा. हर कोई अपने प्रिय नेता को अंतिम विदाई देना चाहता था. गृहमंत्री राजनाथ सिंह, भाजपा अध्यक्ष अमित शाह, उत्तर प्रदेश के मुख्यमंत्री योगी आदित्यनाथ, उत्तराखंड के मुख्यमंत्री त्रिवेंद्र सिंह रावत, वाजपेयी जी की बेटी नमिता कौल भट्टाचार्य और परिवार के अन्य सदस्य भी अस्थि विसर्जन में शामिल हुए. वैदिक मंत्रोच्चारण के बीच पुत्री नमिता ने पूर्व प्रधानमंत्री अटल जी की अस्थियों को गंगा में प्रवाहित किया. अनुष्ठान के लिए ब्रह्मकुंड पर एक विशेष मंच बनाया गया था. अनुष्ठान करीब 20 मिनट तक चला, जिसे देखने के लिए घाट के दोनों ओर भीड़ जमा हुई थी. प्रधानमंत्री के रूप में वाजपेयी जी के कार्यकाल के दौरान उत्तराखंड को वर्ष 2000 में राज्य का दर्जा दिया गया था. प्रधानमंत्री के रूप में उन्होंने यह भी सुनिश्चित किया कि नवनिर्मित पहाड़ी राज्य के औद्योगिकीकरण और विकास पर ज़ोर हो. भाजपा ने कहा कि अटल जी की अस्थियां देशभर की कई नदियों में विसर्जित की जाएंगी. पूर्व प्रधानमंत्री अटल बिहारी वाजपेयी जी का निधन गुरुवार को 93 साल की आयु में नई दिल्ली में हुआ. नई दिल्ली के राष्ट्रीय स्मृति स्थल पर शुक्रवार को पूरे राजकीय सम्मान के साथ उनका अंतिम संस्कार किया गया. 