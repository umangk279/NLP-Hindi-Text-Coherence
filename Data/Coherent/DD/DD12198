महाराष्ट्र के कोरेगांव हिंसा मामले में पुणे की पुलिस ने मंगलवार को मुंबई, हैदराबाद, झारखंड और छत्तीसगढ़ समेत कई जगहों पर छापेमारी की है. पुलिस को शक है कि इन शहरों से नक्सलियों के समर्थक उनकी मदद करते हैं.  एल्गार परिषद में गिरफ्तार किए गए आरोपी जिन लोगों के साथ सोशल मीडिया पर संपर्क में थे, उन लोगों के घरों और अन्य जगहों पर भी छापा मारा गया. पांच महीने में दूसरी बार मंगलवार को पुणे पुलिस ने देशभर के कथित नक्सल समर्थकों के घरों व कार्यालयों पर ताबड़तोड़ छापेमारी की. सूत्रों के मुताबिक भीमा कोरेगांव हिंसा मामले में जांच के मद्देनजर छापे के बाद अब तक कवि वरवरा राव, गौतम नवलखा और सुधा भारद्वाज को गिरफ्तार किया गया है. सभी आरोपियों पर गैरकानूनी गतिविधियां रोकथाम ऐक्ट के तहत मामला दर्ज किया गया है. उधर भीमा कोरेगांव हिंसा मामले में दिल्ली की एक कोर्ट ने पुणे पुलिस के लिए ऐक्टिविस्ट गौतम नवलखा की ट्रांजिट रिमांड पर स्टे लगा दिया है. मामले की सुनवाई दिल्ली हाईकोर्ट में बुधवार को होगी तब तक वो हाउस अरेस्ट रहेंगे. पुणे के नजदीक 1 जनवरी, 2017 को भीमा-कोरेगांव युद्ध के 200 साल पूरा होने के मौके पर आयोजित एक कार्यक्रम के दौरान दो समूहों के बीच संघर्ष में एक युवक की मौत हो गई थी और चार लोग घायल हुए थे. पुलिस ने इस मामले में एफआईआर दर्ज कर कुछ लोगों को गिरफ्तार किया था, उनकी गिरफ्तारी के बाद मिले सबूतों के आधार पर पुणे पुलिस ने मंगलवार को देश के कई राज्यों में छापे की कार्रवाई का अंजाम दिया. 