कई राज्यों में भारी बारिश से बाढ़ जैसी स्थिति, असम के पांच जिलों में बाढ़ से 60 हजार लोग प्रभावित, दिमाधी और गोलाघाट जिले में 2 लोगों की मौत, यूपी में बारिश से संबंधित घटनाओं में 100 से ज्यादा की मौत, मौसम विभाग ने असम, मेघालय, पश्चिम बंगाल, पंजाब और हरियाणा में भारी बारिश का अनुमान जताया  असम में आई बाढ़ से पांच जिलों के लगभग 60 हजार लोग प्रभावित हुए हैं। शिवसागर और गोलाघाट अधिकतम प्रभावित जिलों में से हैं। इन दो जिलों में 35 राहत शिविरों में लगभग 10 हजार लोग शरण लिये हुए हैं। बाढ़ के कारण कई हिस्‍सों का सड़क संपर्क टूट गया है। असम के मंत्री अतुल बोरा और केशव महंत ने स्थिति का जायज़ा लिया। उत्तर प्रदेश में बारिश से संबंधित घटनाओं में पिछले चौबीस घंटों में चौदह लोगों की मौत हो गई। राज्य में 1 जुलाई के बाद बारिश के कारण होने वाली मरने वालों की संख्या बढ़कर 148 पहुंच गई है, जबकि 122 लोग घायल हुए हैं। अधिकतर मौतें मकान और दीवारें ढहने, पेड़ गिरने, करंट फैलने और जमीन खिसकने से हुई हैं। मुख्यमंत्री योगी आदित्यनाथ ने सभी जिलों के वरिष्ठ अधिकारियों को लोगों को सतर्क करने, प्रभावित इलाकों का दौरा करने, और जर्जर इमारतों की पहचान करने, उन्हें खाली कराने के निर्देश दिए हैं। मौसम विभाग ने अगले दो दिनों में हरियाणा और पंजाब में कुछ स्थानों पर बारिश और तेज हवा चलने का अनुमान जताया है। पश्चिम बंगाल में मौसम विभाग ने शुक्रवार तक भारी बारिश की भविष्यवाणी की है। शुक्रवार तक उत्तरी जिलों में भारी बारिश होगी। असम और मेघालय में भी कुछ जगहों पर भारी बारिश की भविष्यवाणी की गई है। यमुना नदी भी मथुरा में खतरे के निशान से ऊपर बह रही है। हालांकि दिल्ली में यमुना का जलस्तर घटने लगा है। 