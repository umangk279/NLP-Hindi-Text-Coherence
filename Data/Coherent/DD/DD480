संसद के मानसून सत्र को लेकर अब तैयारियां तेज हो गई हैं। लोकसभा अध्यक्ष ओम बिरला ने कहा है कि मानसून सत्र के दौरान संसद की कार्यवाही का निर्बाध संचालन हमारी सर्वोच्च प्राथमिकता है। इसके लिए सभी व्याप्क इंतजाम किए जाएंगे। सत्र के दौरान की व्यवस्थाओं को लेकर बिरला ने गुरूवार को दोनों सदनों के महसचिवों व सीपीडब्ल्यूडी व एनडीएमसी के अधिकारियों के साथ बैठक भी की।  बैठक के दौरान लोकसभा अध्यक्ष ओम बिरला ने निर्देश दिए के सत्र के दौरान सुरक्षा व सैनीटाइजेशन के इंतजाम पुख्ता होने चाहिएं। सफाई पर भी विशेष ध्यान दिया जाए। इसके लिए सीपीडब्ल्यूडी व एनडीएमसी के अधिकारी मिलकर काम करें। उन्होंने लोकसभा की महासचिव स्नेहलता श्रीवास्तव व राज्यसभा के महासचिव देशदीपक वर्मा से कहा कि सत्र के दौरान सांसदों की बैठक की व्यवस्था, ध्वनि प्रणाली, अनुवाद सेवा, संसद भवन परिसर में अन्य वैकल्पिक स्थानों पर सांसदों के स्टाफ के लिए सुविधाओं के साथ संसद परिसर में स्वच्छता के उचित प्रबंध किए जाएं।  बिरला ने कहा कि सत्र के दौरान सांसदों के आवागमन व अन्य व्यवस्थाओं को लेकर प्रभावी प्रोटोकाल समय पर तैयार कर लें। इनके बारे में सांसदगणों को समय पर सूचित कर दिया जाए। इसके अलावा सत्र के दौरान कर्मचारियों के लिए भी विस्तृत गाइडलाइंस बनाई जाए तथा समय रहते पूर्वाभ्यास भी कर लिया जाए।   ऋषि कुमार, संवाददाता  