कोरोना महामारी के चलते प्रतिबंधित किए गए कुछ और वर्गों में विदेशी नागरिकों को केंद्र सरकार ने भारत आने की अनुमति दे दी है. ऐसे सभी विदेशी नागरिक, जिनके पास पत्रकारों को दिया जाने वाला J-1 वीज़ा है अब भारत आ सकते हैं.   इसके साथ ही J-1X वीज़ा के साथ विदेशी पत्रकारों के आश्रितों को भी भारत आने की अनुमति मिल गई है. ये अनुमति उन्हीं लोगों के लिए है, जिनके वीजा की अवधि वैध है. जिन लोगों की वीज़ा की अवधि खत्म हो चुकी है, ऐसे विदेशी पत्रकार और उनके परिवारजनों को फिर से वीज़ा लेने के लिए आवेदन करना होगा. आव्रजन चेक पोस्ट के जरिए भारत में वैध वीज़ा (J-1 और J-1X) के जरिए प्रवेश करने वाले पत्रकारों और उनके परिवारजनों के लिए भी कोरोना महामारी के चलते लगाए गए प्रतिबंधों में छूट रहेगी. हालांकि भारत में प्रवेश करने के बाद केंद्रीय स्वास्थ्य मंत्रालय और सरकार द्वारा जारी अन्य दिशानिर्देशों का उनके लिए पालन करना आवश्यक होगा. 