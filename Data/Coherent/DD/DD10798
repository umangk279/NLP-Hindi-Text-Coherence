दुष्कर्म के आरोपों से घिरे स्टार फुटबॉलर क्रिस्टियानो रोनाल्डो की बढ़ी मुसीबत, स्कॉटलैंड और पोलैंड के खिलाफ खेले जाने वाले दो अंतरराष्ट्रीय मैचों के लिए पुर्तगाल टीम से बाहर   स्कॉटलैंड और पोलैंड के खिलाफ खेले जाने वाले दो अंतरराष्ट्रीय मैचों के लिए पुर्तगाल टीम के स्टार खिलाड़ी क्रिस्टियानो रोनाल्डो को शामिल नहीं किया गया है। रियल मैड्रिड के पूर्व खिलाड़ी को सितंबर में भी अंतरराष्ट्रीय मैचों के लिए आराम दिया गया था। इस बारे में पुर्तगाल के कोच फर्नांडो  सांतोस ने कहा, भविष्य में कोई भी रोनाल्डो को राष्ट्रीय टीम में योगदान देने से नहीं रोक सकता है।सितंबर में क्रोएशिया और इटली के खिलाफ अंतरराष्ट्रीय मैचों के लिए रोनाल्डो को टीम में शामिल न किए जाने पर सांतोस ने कहा था कि रियल से युवेंटस जाने के तहत रोनाल्डो को थोड़ा समय दिया गया है।गौरतलब  है कि रोनाल्डो एक दुष्कर्म मामले के कारण विवादों से घिरे हुए हैं। ऐसे में स्कॉटलैंड और पोलैंड के खिलाफ मैचों में उन्हें राष्ट्रीय टीम में शामिल न किए जाने की बात ने इस विवाद को और भी हवा दे दी है। रोनाल्डो की गिनती दुनिया के बेहतरीन फुटबॉलर्स में होती है। उन्होंने पुर्तगाल टीम के लिए 154 मैच खेले, जिनमें उन्होंने 85 गोल किए। 