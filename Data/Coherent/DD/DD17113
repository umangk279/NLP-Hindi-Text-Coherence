श्रीलंका पर जीत का डंका बजाने के बाद अब बारी ऑस्ट्रेलिया पर फतह हासिल करने की है। भारत और ऑस्ट्रेलिया के बीच पांच वन डे मैचों की सीरीज़ का पहला मुकाबला आज चेन्नई के चेपक मैदान पर खेला जाएगा। भारत और ऑस्ट्रेलिया के बीच अब तक हुए वन डे मुकाबलों में भले ही ऑस्ट्रेलिया आगे हो लेकिन टीम इंडिया की मौजूदा फॉर्म को देखते हुए इस सीरीज़ के रोमांचक होने की पूरी उम्मीद है।   श्रीलंका को उसी की धरती पर हराने के बाद भारतीय टीम की नजरें अब ऑस्ट्रेलिया को अपने घर में मात देने पर होंगी। विराट सेना ने श्रीलंका को टेस्ट, वनडे और टी-20 सीरीज में एक भी मैच नहीं जीतने दिया था। दोनों ही टीमें इस मुकाबले को जीतकर सीरीज का आगाज जीत से करना चाहेगी। हालांकि सीरीज शुरू होने से पहले ही भारत को एक बड़ा झटका लगा है, क्योंकि शिखर धवन अपनी पत्नी की तबीयत खराब होने के वजह से शुरुआती तीन वनडे मैचों से बाहर हो गए हैं। लेकिन कप्तान कोहली इस विपरीत परिस्थति को भी बल्लेबाज़ी में प्रयोग के मौके की तरह देखेंगे। उम्मीद है धवन की जगह अजिंक्य रहाणे या केएल राहुल इस मुकाबले में ओपनिंग कर सकते हैं। भारत के गेंदबाज़ और बल्लेबाज़ दोनों ही अच्छी फॉर्म में हैं, तो ऑस्ट्रेलिया की टीम में भी एक से बढ़कर एक दिग्गज खिलाड़ी है। डेविड वॉर्नर, स्टीवन स्मिथ, मैक्सवेल जैसे खिलाड़ी अपने बलबूते ही मैच जिता सकते हैं। हालांकि सलामी बल्लेबाज़ एरोन फिंच के चोट के कारण खेलने पर संशय है। इस बार 17 सितंबर को जब ये दोनों टीमें 5 मैचों की सीरीज़ का पहला वन डे मैच चेपोक के मैदान पर खेलेंगी, तो यह 30 साल में पहला मौका होगा, जब दोनों टीमें चेपक मैदान पर लिमिटेड ओवरों का कोई मैच खेलेंगी। इन दोनों टीमों के बीच इस मैदान पर खेला गया एक मात्र वन डे मैच 9 अक्टूबर, 1987 को खेला गया था। यह चेपक पर खेला गया पहला पहला वन डे इंटरनैशनल क्रिकेट मैच भी था।  