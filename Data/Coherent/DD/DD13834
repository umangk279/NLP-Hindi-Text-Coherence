राष्ट्रपति राम नाथ कोविन्द की अध्यक्षता में नई दिल्ली स्थित राष्ट्रपति भवन में सोमवार को राज्यपालों और लेफ्टिनेंट गवर्नरों के दो दिवसीय सम्मेलन की शुरुआत हुई. सभी राज्यों और केंद्र शासित प्रदेशों के गवर्नर और लेफ्टिनेंट गवर्नर सम्मेलन में भाग ले रहे हैं. सम्मेलन के पहले दिन राष्ट्रपति और प्रधानमंत्री ने राज्यपालों को संबोधित किया.  राज्यपाल की भूमिका राज्य सरकार के विश्वसनीय सलाहकार और मार्गदर्शक की होती है और संघीय ढांचे की वह एक महत्वपूर्ण कड़ी है. राष्ट्रपति राम नाथ कोविन्द ने राज्यपालों के 49वें सम्मेलन में यह बात कही. राष्ट्रपति ने कहा कि विकास की दृष्टि से अपेक्षाकृत पीछे रह गए लोगों के जीवन को बेहतर बनाने तथा अपने राज्य में शिक्षा के स्तर को ऊपर उठाने में राज्यपाल अपना उचित मार्गदर्शन दे सकते हैं. अपने प्रांरभिक उद्बोधन में राष्ट्रपति ने कहा कि विकास से वंचित लोगों के जीवन को बेहतर बनाने के लिए वे एक रोडमैप बनाने में अपनी भूमिका निभा सकते हैं. राष्ट्रपति ने राज्यपालों को युवाओं का अभिभावक बताया, जो उन्हें नैतिक मूल्यों से प्रेरित कर सकते हैं. उन्होंने कहा कि वह युवाओं को प्रेरित करें, ताकि युवा अपनी शैक्षिक उपलब्धियों का इस्तेमाल समाज और देश के कल्याण के लिए करें. राष्ट्रपति ने राज्यपालों से महात्मा गांधी की 150वीं जन्मशती मनाने के बारे में भी सुझाव मांगे. राज्यपालों के दो दिवसीय सम्मेलन को प्रधानमंत्री ने भी संबोधित किया. पीएम ने संघीय ढांचे में संविधान के दायरे में राज्यपाल की भूमिका को बेहद अहम बताया. प्रधानमंत्री ने राज्यपालों का आह्वान करते हुए कहा कि वे केंद्र सरकार की अहम योजनाओं को लोगों तक पहुंचाने में अपने अनुभवों का इस्तेमाल कर सकते हैं. पीएम ने कहा कि जनजातीय आबादी वाले राज्यों के राज्यपाल शिक्षा, खेल और वित्तीय समावेशन के क्षेत्र में सरकार के प्रयासों के बारे में जनजातीय समुदायों को अवगत करा सकते हैं, ताकि वह इनसे लाभान्वित हो सकें. प्रधानमंत्री ने कहा कि राज्यपाल राष्ट्रीय पोषण मिशन, गांवों के विद्युतीकरण और जिलों में विकास के पैमानों तथा युवाओं में योग को लोकप्रिय बनाने के लिए भी अपनी भूमिका निभा सकते हैं. पीएम ने कहा कि राज्यपाल ऐसे गांवों को दौरा कर सकते हैं, जहां बिजली पहुंची है और स्वयं इससे हो रहे लाभ को देख सकते हैं. उन्होंने कहा कि हाल ही में आयोजित ग्राम स्वराज अभियान के तहत 16 हजार गांवों में सरकार के सात कार्यक्रम पूरी तरह से लागू किए गए हैं. 15 अगस्त तक ग्राम स्वराज अभियान को 65 हजार गांवों तक पहुंचाने का लक्ष्य है. प्रधानमंत्री ने कहा कि अगले साल होने वाले 50वें राज्यपाल सम्मेलन की तैयारी अभी से शुरू हो जानी चाहिए, ताकि इस सालाना कार्यक्रम को और उत्पादक बनाया जा सके. दो दिवसीय राज्यपाल सम्मेलन के दौरान विभिन्न सत्रों में महत्वपूर्ण विषयगत मुद्दों पर चर्चा होगी. 