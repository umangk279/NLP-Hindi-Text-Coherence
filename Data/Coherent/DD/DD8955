31वीं जीएसटी परिषद की बैठक में आम जनजीवन की करीब हर वस्तुओं और सेवाओं पर जीएसटी की दरें कम करने का फैसला लिया गया. बैठक के बाद वित्त मंत्री ने बताया कि 28 फीसदी की दर के दिन अब खत्म होने जा रहे हैं और कुछ लक्जरी और मादक पदार्थों को छोड़कर सभी को 18 या कम की कैटेगरी में रखे गए हैं. छोटे कारोबारियों और रीयल एस्टेट की मुश्किलों पर चर्चा हुई लेकिन फैसला अगली बैठक के लिए छोड़ दिया गया. सभी फैसले आम सहमति से हुए.  जीएसटी के मोर्चे पर एक बार फिर से अच्छी खबर है. साल 2019 जीएसटी के लिए नई रोशनी लेकर आने वाला है. 1 जनवरी से कुछ चुनिंदा चीजों को छोड़कर आम जनजीवन में इस्तेमाल होने वाली वस्तुओं और सेवाओं पर केवल 18 फीसदी या उससे कम जीएसटी लगेगा. वित्त मंत्री अरुण जेटली की अध्यक्षता में हुई जीएसटी परिषद की 31वीं बैठक में रोजमर्रा की जरूरी चीजों पर एक बार फिर से जीएसटी की दरें घटाई गई. जीएसटी की दरों में कमी > 32 इंच तक के टीवी, पॉवर बैंक, लिथियम बैटरी, डिजिटल कैमरा और वीडियो रिकॉर्डर पर जीएसटी 28 फीसदी से घटाकर 18 फीसदी किया गया > विकलांगों के वाहन के पार्ट्स पर जीएसटी 28 फीसदी से घटाकर 5 फीसदी किया गया > सोलर पॉ़वर प्लांट्स पर जीएसटी 12-18 फीसदी से घटाकर 5 फीसदी किया गया > मार्बल रबल पर जीएसटी 18 फीसदी से घटाकर 5 फीसदी किया गया > म्यूजिक बुक्स, फ्रोजेन सब्जियों पर जीएसटी खत्म किया गया इन फैसलों से सरकार को 5,500 करोड़ के राजस्व का नुकसान होगा. वित्त मंत्री ने कहा कि 28 फीसदी की स्लैब जल्दी ही अब बीते दिनों की बात हो जाएगी. सीमेंट और ऑटो पार्ट्स पर अभी भी 28 फीसदी का जीएसटी लगेगा. वित्त मंत्री ने बताया कि केवल इन दो वस्तुओं पर जीएसटी घटाने से 33,000 करोड़ का असर पड़ता, लिहाजा अभी इसे टाल दिया गया है. कई सेवाओं पर भी जीएसटी की दरें घटाई गईं. सिनेमा टिकट के अलावा थर्ड पार्टी मोटर बीमा की दर 18 फीसदी से घटाकर 12 फीसदी कर दिया गया. इसी तरह से धार्मिक यात्राओं पर हवाई यात्रा पर अब 5 फीसदी का ही जीएसटी लगेगा. खुशखबरी ये भी है कि जनधन खाते पर बैंकिग सेवाओं को जीएसटी के दायरे से मुक्त कर दिया गया है. परिषद में छोटे और मझोले उद्यमियों को जीएसटी की राह में आने वाली दिक्कतों पर भी चर्चा हुई. रियल एस्टेट पर भी जीएसटी की दरों पर फैसला अगली बैठक में लिया जाएगा. परिषद की सभी 31 बैठकों में सभी फैसले सर्वसम्मति से लिए गए हैं और इसके लिए केंद्रीय वित्त मंत्री अरुण जेटली को सीधा श्रेय जाता है. 2019 में जीएसटी की प्रक्रिया को और सरल बनाने का भी काम किया गया. सभी करदाताओं को एक ही लेजर से अपना एसजीएसटी, सीजीएसटी और सेस देने की सुविधा शुरू की जाएगी. सालाना रिटर्न फार्म भरने की अंतिम तारीख 31 मार्च से बढ़ाकर 30 जून कर दी गई और पहली बार इस पर कोई पेनाल्टी नहीं लगेगी. 