राज्यों के राजस्व की कमी को पूरा करने के लिए 27 अगस्त को जीएसटी परिषद की 41वीं बैठक होगी। सूत्रों के मुताबिक, वस्तु एवं सेवा कर (जीएसटी) परिषद की 41वीं बैठक वीडियो कॉन्फ्रेंसिंग के जरिए होगी जिसमें, राज्यों के मुआवजे को पूरा करने को लेकर विचार विमर्श हो सकता है।    केंद्र सरकार ने मार्च में अटॉर्नी जनरल के के वेणुगोपाल से क्षतिपूर्ति कोष में कमी को पूरा करने के लिए जीएसटी परिषद द्वारा बाजार से कर्ज लेने की वैधता पर राय मांगी थी। अटॉर्नी जनरल ने यह भी कहा था कि परिषद को जीएसटी क्षतिपूर्ति निधि में कमी को पूरा करने के लिए निर्णय लेना है ताकि फंड में पर्याप्त राशि प्रदान किया जा सके। सूत्रों ने कहा कि जीएसटी परिषद को तय करना है कि ऐसी परिस्थितियों में कमी को कैसे पूरा किया जाए।  केंद्र ने जीएसटी मुआवजे के रूप में 2019-20 में 1.65 लाख करोड़ रुपये से अधिक जारी किए थे। हालांकि, वर्ष 2019-20 के दौरान उपकर की राशि 95,444 करोड़ रुपये थी। 27 अगस्त को जीएसटी परिषद की 41वीं बैठक होगी। इसमें राज्यों को राजस्व क्षतिपूर्ति देने और इस क्षतिपूर्ति के लिए राजस्व में कमी को पूरा करने के लिए बाजार से कर्ज उठाने की वैधता पर अटॉर्नी जनरल की राय पर विचार विमर्श हो सकता है।  