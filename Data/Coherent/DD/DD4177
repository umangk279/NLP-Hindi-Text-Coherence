नेपाल की राष्ट्रपति बिद्यादेवी भंडारी ने रविवार को 13वें दक्षिण एशियाई खेलों की शुरुआत की घोषणा की। इन खेलों में दक्षिण एशिया के सात देश भाग लेंगे।   13वें दक्षिण एशियाई खेलों की औपचारिक शुरुआत रविवार को नेपाल की राजधानी काठमांडू में हुई। नेपाल की राष्ट्रपति बिद्यादेवी भंडारी ने दशरथ रंगशाला में हुए रंगारंग कार्यक्रम में खेलों की औपचारिक शुरुआत की घोषणा की।   उद्घाटन समारोह के दौरान हुए मार्च पास्ट में दक्षिण एशियाई देशों के 2700 से अधिक खिलाड़ियों ने हिस्सा लिया। नेपाल के क्रिक्रेटर पारस खड़का ने खिलाड़ियों की ओर से शपथ ली वहीं नेपाल के बैडमिंटन रेफरी दीपक थापा ने रेफरी और जज की ओर से शपथ ली। उद्घाटन समारोह में रंगारंग कार्यक्रम में नेपाल की सांस्कृतिक विरासत की झलक पेश की गई।  भव्य आतिशबाज़ी और लेज़र शो, समारोह का मुख्य आकर्षण रहा। दक्षिण एशियाई खेल दस दिन तक चलेंगेँ। इनमें 2715 एथलीट, 1119 मैडल्स के लिए ज़ोर-आज़माइश करते नज़र आएंगे। भारत के 487 एथलीट खेलों में हिस्सा ले रहे हैँ। खेलों का समापन समारोह 10 दिसबंर को आयोजित किया जाएगा।   