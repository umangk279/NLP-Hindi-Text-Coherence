लेह में राजनाथ सिंह ने जवानों की शहादत को किया याद , कहा व्यर्थ नहीं जाने देंगे जवानों का बलिदान, जांबाज जवानों के साहसिक हवाई करतब का देखा प्रदर्शन, लेह के बाद श्रीनगर पहुंचे राजनाथ सिंह, सुरक्षा स्थिति की समीक्षा की.  पूर्वी लद्दाख में सीमा पर चीन के साथ जारी तनाव के बीच रक्षा मंत्री राजनाथ सिंह जब एक दिन के दौरे पर लद्दाख पहुंचे तो उन्होंने जवानों के साथ काफी वक्त बिताया। रक्षा मंत्री राजनाथ सिंह दो दिन के  लद्दाख और श्रीनगर के दौरे पर हैं । प्रमुख रक्षा अध्यक्ष जनरल बिपिन रावत और थलसेना प्रमुख जनरल एम. एम. नरवणे भी उनके साथ हैं।  यात्रा के पहले दिन राजनाथ सिंह लेह पहुंचे।  वहां उन्होंने सीमावर्ती इलाक़ों का दौरा किया और लुकुंग चौकी पर जाकर भारतीय सेना के जाँबाज़ जवानों एवं अधिकारियों से मुलाकात की । सेना के अधिकारियों के साथ रक्षामंत्री खुद एक राइफल से निशाना लगाते दिखे । राजनाथ सिंह ने पेंगोंग झील के तट पर स्थित लद्दाख में एक अग्रिम सैन्य चौकी पर सेना और आईटीबीपी के जवानों को संबोधित किया ।  रक्षा मंत्री ने कहा कि भारत अशांति नहीं शांति चाहता है  लेकिन अगर भारत के स्वाभिमान पर  चोट पहुँचाने की कोशिश की गई तो मुंहतोड़ जवाब  दिया जाएगा । 15 जून को गलवान घाटी में चीनी सेना के साथ झड़प के दौरान भारत के 20 सैन्यकर्मियों की शहादत का  जिक्र करते हुए रक्षा मंत्री ने कहा कि 'हम अपने जवानों का बलिदान व्यर्थ नहीं जाने देंगे। रक्षा मंत्री ने कहा कि भारत कोई कमजोर देश नहीं है और दुनिया की कोई भी ताकत उसकी एक इंच जमीन नहीं ले सकती। राजनाथ सिंह ने कहा कि पूर्वी लद्दाख में गतिरोध को हल करने के लिए बातचीत चल रही है   लेकिन कहाँ तक हल होगा इसकी गारंटी नहीं दे सकता।'  लद्दाख दौरे में रक्षा मंत्री ने ऊंचाई वाले एक अग्रिम अड्डे पर सैन्य अभ्यास देखा जिसमें लडाकू हेलीकॉप्टरों, टैंकों के साथ कमांडो भी शामिल हुए। सैन्य अभ्यास में थल सेना और वायु सेना ने क्षेत्र में तैयारियों का प्रदर्शन किया।   सैन्य अभ्यास में बड़ी संख्या में कमांडो, टैंक, बीएमपी युद्धक वाहनों, अपाचे, रुद्र और एमआई -17 वी5 हेलीकॉप्टरों ने भाग लिया। जवानों ने रक्षा मंत्री सिंह की मौजूदगी में पैरा ड्रॉपिंग और अन्य करतबों का प्रदर्शन किया।  करीब पांच घंटे की यात्रा के बाद राजनाथ सिंह श्रीनगर पहुंचे जहां वो अलग अलग बैठकों में सुरक्षा  स्थिति के बारे में जानकारी ले रहे हैं  । रक्षा मंत्री दौरे में अमरनाथ यात्रा की तैयारियों की भी समीक्षा कर रहे हैं । शनिवार को भी  उनका कई कार्यक्रम है जहां वो सुरक्षा से जुड़े कई कार्यक्रमों में हिस्सा लेंगे । 