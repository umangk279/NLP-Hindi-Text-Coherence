एक बार में तीन तलाक को प्रतिबंधित करने वाले विधेयक के लोकसभा में पारित होने के बाद प्रधानमंत्री मोदी ने इस मुद्दे पर अपनी पहली टिप्पणी में कहा कि कई वर्ष तक पीड़ा झेलने के बाद मुस्लिम समुदाय की महिलाओं को आखिरकार खुद को इस प्रथा से आज़ाद कराने का रास्ता मिल गया है.  प्रधानमंत्री ने कहा कि 2018 में लोग राष्ट्र के संपूर्ण विकास की दिशा में काम करें क्योंकि उनकी सरकार कालाधन, भ्रष्टाचार, बेनामी संपत्ति और आतंकवाद से निपटने के लिए सुधार उपायों को जारी रखने वाली है. प्रधानमंत्री ने वीडियो कॉन्फ्रेंस के जरिए केरल के वर्कला स्थित शिवगिरि मठ में आयोजित 85वें शिवगिरि तीर्थयात्रा समारोह के उद्घाटन भाषण में ये बातें कही. प्रधानमंत्री नरेंद्र मोदी ने केरल के वरकाला में शिवगिरी मठ में 85वें शिवगिरि तीर्थस्‍थल समारोह के अवसर पर वीडियो कान्फ्रेंस के जरिए उद्घाटन समारोह को संबोधित किया. शिवगिरि देश के महान संत और समाज सुधारक नारायण गुरु का पवित्र स्थान है. उन्होंने लोगों को छूआछूत से लड़ने और अन्य समाजिक बुराइयों के खिलाफ एकजुट किया. प्रधानमंत्री ने इस मौके पर कहा कि नारायण गुरु के काम से उन्हें दलितों, पिछड़ों और अन्य वंचित लोगों के लिए काम करने की शक्ति मिलती है. प्रधानमंत्री ने इस मौके पर तीन तलाक के मुद्दे पर भी राय रखी. उन्होंने कहा कि मुस्लिम महिलाओं की इस समस्या के लिए सरकार ने हमेशा प्रयास किए हैं. प्रधानमंत्री नरेंद्र मोदी ने 2015 में शिवगिरि मठ का दौरा किया था और नारायण गुरु की समाधि पर अपनी श्रद्धांजलि भेंट की थी. गौरतलब है कि समाज सुधारक नारायण गुरु द्वारा स्थापित शिवगिरि मठ पहाड़ी की चोटी पर स्थित है और उनकी समाधि केरल में सबसे प्रसिद्ध स्मारकों में से एक है. 