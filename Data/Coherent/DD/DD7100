सातवें और आखिरी चरण की 59 सीटों के लिए आज सभी पार्टियों ने धारदार प्रचार किया। पीएम नरेंद्र मोदी ने मध्यप्रदेश, हिमाचल प्रदेश और पंचाब में रैलियां की और कांग्रेस की 1984 के सिख दंगों पर कथित टिप्पणी 'हुआ तो हुआ' पर तीखा हमला बोला।   छह चरण का चुनाव खत्म होने के बाद अब सारा जोर सातवें चरण की जंग पर फोकस हो गया है। सोमवार को पीएम मोदी ने तीन रैलियां करके मध्यप्रदेश, हिमाचल प्रदेश और पंजाब में पार्टी उम्मीदवारों के लिए वोट मांगे। पीएम की पहली रैली थी मध्यप्रदेश के रतलाम में जहां उन्होंने कांग्रेस पर जमकर निशाना साधा। पीएम ने कांग्रेस नेता सैम पित्रोदा की 1984 के सिख दंगों पर कथित टिप्पणी 'हुआ तो हुआ' पर तीखा हमला बोलते हुए कहा कि अपने सभी घोटालों, कारनामों पर देश की जनता के प्रति कांग्रेस का यही रवैया है। उन्होंने कहा ''यह केवल तीन शब्द नहीं हैं बल्कि यह तो कांग्रेस का अहंकार और उसकी विचारधारा है।  पीएम ने मध्यप्रदेश में किसानों से फसल रिण माफी का 'झूठा वायदा' करने के लिये भी कांग्रेस को आड़े हाथ लिया। प्रधानमंत्री ने कांग्रेस पर हिन्दू आतंकवाद का नया शिगूफ़ा गढ़ने का आरोप लगाते हुए कहा, ''हमारी महान परम्परा को बदनाम करने की कांग्रेस की इस साजिश के कारण आतंकवादी बचते रहे और निर्दोषों का खून बहता रहा। यही कारण है कि कांग्रेस आज आतंकवाद और राष्ट्रीय सुरक्षा पर बात करने से डरती है। प्रधानमंत्री की अगली रैली हिमाचल प्रदेश के सोलन में थी जहां उन्होंने अपनी सरकार की उपलब्धियां गिनाई और कहा कि उन्होंने सामान्य वर्ग को भी 10 प्रतिशत आरक्षण दिया । भ्रष्टाचार पर कांग्रेस पर हमला बोलते हुए पीएम ने कहा कि जो खुद जमानत पर है वो मुझे रोज़ नई गाली दे रहे है।  बाद में पीएम पंजाब के बठिंडा पहुंचे जहां उन्होंने अकाली दल बीजेपी गठबंधन के पक्ष में प्रचार किया। पीएम ने राज्य की अमरिंदर सरकार के कामकाज पर सवाल खडे किए तो कांग्रेस पर भी निशाना साधा। कुल मिलाकर प्रधानमंत्री ने रविवार को 59 सीटों पर होने वाले मतदान के लिए प्रचार में पूरी ताकत झोंक दी है।  