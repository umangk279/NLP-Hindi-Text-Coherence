देश में कोरोना वायरस के संक्रमितों की संख्या लगातार बढ़ती जा रही है। इस बीच पूर्व केंद्रीय मंत्री और सांसद डॉ. महेश शर्मा ने कैलाश हॉस्पिटल समूह की ओर से 100 बेड कोविड-19 वैश्विक महामारी से निपटने के लिए प्रशासन को मुहैया करवाए हैं।  कोरोना वायरस (कोविड-19) वैश्विक महामारी को ध्यान में रखते हुए डॉ. महेश शर्मा की ओर से 100 बेड निशुल्क प्रशासन को उपलब्ध करवाए गए हैं. इसको लेकर अपना स्वीकृति पत्र कोविड-19 के शासन से नामित प्रभारी अधिकारी एवं अपर मुख्य कार्यपालक अधिकारी ग्रेटर नोएडा विकास प्राधिकरण नरेंद्र भूषण को सौंपा गया है। कैलाश अस्पताल समूह की ओर से संचालित ग्रेटर नोएडा में कैलाश प्राकृतिक चिकित्सा आयुर्वेद एवं योग संस्थान के 100 बेड में आइसोलेशन वार्ड बनाने के लिए अपना स्वीकृति पत्र नरेंद्र भूषण जी को सौंपा गया है। इस अवसर पर पूर्व केंद्रीय मंत्री एवं सांसद डॉ महेश शर्मा ने अधिकारियों को अवगत कराया कि 100 बेड के समस्त खर्चे को कैलाश समूह की ओर से वहन किया जाएगा। इस बड़े निर्णय के बाद पूर्व केंद्रीय मंत्री डॉ महेश शर्मा के साथ में मुख्य कार्यपालक अधिकारी नरेंद्र भूषण, पुलिस आयुक्त आलोक सिंह एवं जिलाधिकारी सुहास एल.वाई. के द्वारा संयुक्त रूप से कैलाश प्राकृतिक चिकित्सा आयुर्वेद एवं योग संस्थान का स्थल निरीक्षण किया गया। जहां पर 100 बेड के आइसोलेशन का कार्य संचालित होगा। 