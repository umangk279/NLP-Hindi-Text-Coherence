छत्तीसगढ़ में पूरा हुआ मतदान का काम, दूसरे चरण में करीब 72 फीसदी वोट पड़े, दोनों चरणों को मिलाकर राज्य में 74 फीसदी से ज्यादा वोटिंग, 19 जिलों की 72 सीटों के लिए शांतिपूर्ण मतदान संपन्न।  छत्तीसगढ़ का अगला मुख्यमंत्री कौन होगा और राज्य में किसकी बनेगी सरकार , राज्य की जनता ने इन तमाम सवालों के जवाब EVM  में बंद कर दिए l  राज्य के 19 ज़िलों की 72 विधानसभा सीटों के लिए दुसरे और अंतिम चरण का मतदान हुआ और खूब बम्पर मतदान हुआ l कुल मिला कर राज्य में ७४ फीसदी पोलिंग हुई l नक्सलियों की धमकियों और चुनाव रोकने की सभी कोशिशों के बाद भी ७४ फीसदी का मतदान यह साफ़ बता रहा है की लोगों का भरोसा बुलेट में नहीं बैलेट में है l   बिन्द्रानवागढ़ विधानसभा क्षेत्र के दो मतदान केन्द्रों में मतदान का समय सुबह सात बजे से दोपहर तीन बजे तक  था । दूसरे चरण में करीब 72 फीसदी वोट पडे । दोनों चरणों को मिलाकर राज्य में  74 फीसदी से ज्यादा वोटिंग हुई है ।  जिन 19 जिलों में मतदान हुआ उनमें गरियाबंद, धमतरी, महासमुंद, कबीरधाम, जशपुर और बलरामपुर जिले के कुछ हिस्से नक्सल प्रभावित हैं। एक  करोड़ 53 लाख से ज्यादा मतदाताओं ने  कुल 1079  उम्मीदवारों की किस्मत का फैसला ईवीएम में बंद कर दिया । मतदान के लिए कुल 19 हजार 296 पोलिंग स्टेशन बनाए गए थे । सुबह से ही मतदान केंद्रों पर कतारें लगनी शुरु हो गयी थीं जो दोपहर होते होते बढती चली गयी । अधिकतर जगहों पर मतदान शांतिपूर्ण ढंग से संपन्न हुआ । शांतिपूर्ण और निष्पक्ष मतदान के लिए सुरक्षा के व्यापक प्रबंध किये गए थे ।  अर्धसैनिक बलों और पुलिस के लगभग डेढ़ लाख जवानों को तैनात किया गया ।  मतदान के लिए चुनाव आयोग ने मतदान केंद्रों पर खास इंतजाम किए । तमाम मतदान केंद्रों को सजाया गया गया था तो कहीं  कर्मचारी मतदाताओं का तिलक लगाकर स्वागत करते दिखे । मतदान के लिए बुज़ुर्गों और महिलाओं के लिए विशेष व्यवस्था की गई थी। इन सब तैयारियों का असर ये रहा कि कहीं 100 से ज्यादा उम्र के बुजुर्ग पहुंचे तो कहीं बीमार लोगों को भी मतदान कराया गया । कही दिव्यांग व्हील चेयर पर वोट देने पहुंचे तो एक महिला एक दिन के अपने बच्चे को लेकर वोट देने के लिए पहुंची । हर वर्ग के मतदाताओं में मतदान के प्रति जोरदार उत्साह दिखा । राज्य के , मुख्यमत्री  रमन सिंह और तमाम दलों के नेताओं के साथ ही चुनाव अधिकारी सुब्रत साहू ने भी अपने मताधिकार का इस्तेमाल किया । राज्य में पिछले चुनावों में मुख्यत: बीजेपी और कांग्रेस के मध्य ही मुकाबला होता रहा है। लेकिन इस बार के चुनाव में अजीत जोगी की पार्टी जनता कांग्रेस छत्तीसगढ़ :जे: और बीएसपी गठबंधन के कारण कुछ सीटों पर त्रिकोणीय मुकाबला हो गया । पहले चरण में नक्सल प्रभावित 18 सीटों के लिए 12 नवंबर को मतदान हुआ। पहले चरण में 76 फीसदी से अधिक मतदाताओं ने अपने मताधिकार का प्रयोग किया था। कुल मिलाकर राज्य में मतदान पूरा हो गया है और अब सबकी नजरें 11 दिसंबर को होने वाली मतगणना पर हैं कि जनता क्या फैसला करती है । 