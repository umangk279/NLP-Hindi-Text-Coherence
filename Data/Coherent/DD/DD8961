भारतीय कप्तान विराट कोहली ताज़ा जारी आईसीसी टेस्ट रैंकिंग्स में शीर्ष बल्लेबाज़ बने हुए हैं। भारत की पी. वी. सिंधु विश्व बैडमिंटन रैंकिंग में तीन स्थान के फायदे के साथ तीसरे नंबर पर पहुंच गयी हैं।   भारतीय कप्तान विराट कोहली ताज़ा जारी आईसीसी टेस्ट रैंकिंग में शीर्ष बल्लेबाज़ बने हुए हैं। कोहली ने पर्थ टेस्ट की पहली पारी में शतक लगाया था और 14 अंक हासिल करने के बाद उनके खाते में कुल 934 अंक हो गए हैँ। कोहली ने दूसरे स्थान पर मौजूद केन विलियम्सन पर 19 अंक की बढ़त बना ली है। वहीं भारत के युवा विकेटकीपर बल्लेबाज़ रिषभ पंत और तेज़ गेंदबाज़ जसप्रीत बुमराह ने अपने करियर की सर्वश्रेष्ठ रैंकिंग हासिल की है। पंत 11 स्थान चढ़कर 48वें स्थान पर आ गए हैँ। वहीं गेंदबाज़ों की सूची में बुमराह 28वीं रैंकिंग पर पहुंच गए हैँ।  भारत की पीवी सिंधु वर्ष 2018 में वर्ल्ड टूर फाइनल्स के रूप में अपने पहले खिताब की बदौलत ताज़ा विश्व बैडमिंटन रैंकिंग में तीन स्थान की छलांग लगाकर तीसरे नंबर पर पहुंच गयी हैं। सिंधु इस साल का समापन इसी रैंकिंग के साथ करेंगी। सिंधु वर्ल्ड टूर फाइनल्स का खिताब जीतने वाली पहली भारतीय भी बन गयीं। सिंधु का यह इस वर्ष का पहला खिताब भी है जिसकी बदौलत उन्हें बीडब्ल्यूएफ रैंकिंग में तीन स्थान का फायदा हुआ है। उनके 84,264 रेटिंग अंक हैं। गौरतलब है कि सिंधु वर्ष 2017 के अंत में भी तीसरी रैंकिंग पर रही थीं और वर्ष 2018 की शुरूआत भी उन्होंने तीसरी रैंकिंग से की थी। 