साल 2018 के आखिरी दिन भी संसद के दोनों सदनों में जोरदार हंगामा हुआ. विपक्ष के हंगामे के चलते राज्यसभा में तीन तलाक पर चर्चा तक नहीं हो सकी. विपक्ष हंगामा करता रहा और तीन तलाक विधेयक को प्रवर समिति में भेजने की मांग करता रहा.  सुबह 11 बजे राज्यसभा की कार्यवाही शुरू होते ही विपक्षी दल के सांसदों ने जमकर हंगामा शुरू कर दिया. हंगामे के चलते कार्यवाही 2 बजे तक स्थगित करनी पड़ी. बाद में 2 बजे सरकार ने तीन तलाक से जुड़े बिल पर चर्चा कराने की कोशिश की लेकिन हंगामा जारी रहा, जिसके चलते पहले 15 मिनट फिर दिनभर के लिए कार्यवाही स्थगित कर दी गई और बिल पर चर्चा नहीं हो सकी. गौरतलब है कि तीन तलाक विधेयक लोकसभा से पिछले हफ्ते पारित हो चुका है. विपक्षी दल अभी भी इस बिल को संसदीय समिति को भेजने की मांग पर अड़े हैं. ऐसे में देखना होगा बुधवार को जब फिर संसद शुरू होगी. राज्यसभा में सत्ता पक्ष और विपक्ष के बीच इस विधेयक को लेकर क्या कोई सहमति बन पाती है या टकराव बना रहता है. 