झारखंड में पश्चिमी सिंहभूम जिले के ताबो थाने के पोडियाहाट इलाके में मनमारू जंगल और केंताई पहाड़ियों में पुलिस के साथ हो रही मुठभेड़ में तीन कट्टर नक्सली मारे गए हैं।  ये नक्सली पीपल्स लिब्रेशन फ्रंट ऑफ इंडिया-पीएलएफआई के थे। गंभीर रूप से घायल एक नक्सली को गिरफ्तार कर लिया गया है। इससे पहले कल पीएलएफआई के क्षेत्रीय कमांडर सचित सिंह सहित दो नक्सलियों को सिमडेगा पुलिस ने गिरफ्तार किया था। सिमडेगा के पुलिस अधीक्षक संजीव कुमार ने संवाददाता सम्मेलन में यह जानकारी देते हुए बताया कि गिरफ्तार कमांडर से इंसास हथियार बरामद हुए हैं। जलाडेगा और कोलेबिरा थाने के इंचार्ज ने सूचना मिलने पर छापे मारे और नक्सलियों को गिरफ्तार करने में सफल हुए। सिमडेगा के पुलिस अधीक्षक ने बताया कि गिरफ्तार पीएलएफआई नक्सलियों पर दो लाख रुपये का ईनाम था। इन पर विभिन्न थानों में शस्त्र कानून के तहत तथा अनेक आरोपों में लगभग 31 मामले दर्ज थे। 