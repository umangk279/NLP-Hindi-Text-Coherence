कालेधन के खिलाफ़ आयकर विभाग की कड़ी कार्रवाई। मध्यप्रदेश के मुख्यमंत्री कमलनाथ के दो करीबी सहयोगियों के इंदौर, भोपाल और दिल्ली स्थित 50 से अधिक ठिकानों पर आयकर की छापामारी।    आयकर विभाग ने मध्‍य प्रदेश के मुख्‍यमंत्री कमल नाथ के करीबियों के ठिकानों पर सुबह से ताबड़तोड़ छापे मारे हैं। आयकर विभाग ने मुख्‍यमंत्री कमल नाथ के ओएसडी प्रवीण कक्‍कड़ के इंदौर स्थित घर पर छापा मारा है। साथ ही राजेद्र कुमार मिगलानी के ठिकानों पर छापे मारे गए हैं। राजेद्र मिगलानी को मध्यप्रदेश के मुख्यमंत्री का ओएसडी बनाया गया था। इसके अलावा आयकर विभाग की टीमें इंदौर, भोपाल, गोवा, दिल्ली सहित देशभर में 50 ठिकानों पर छापेमारी कर रही हैं। आयकर विभाग ने अमीरा ग्रुप और मोजरबेयर के ठिकानों पर भी छापेमारी की है। ओएसडी प्रवीण कक्‍कड़ के इंदौर स्थित घर पर छापे की कार्रवाई रविवार सुबह 3 बजे से शुरू हुई और अभी तक आयकर विभाग कक्‍कड़ के विजय नगर स्थित आवास में ही है। आयकर विभाग ने अमीरा ग्रुप और मोजरबेयर के ठिकानों पर भी छापेमारी की है। विभाग को यहां से बड़ी अघोषित आय मिलने की संभावना है। उल्लेखनीय है कि प्रवीण कक्कड़ पूर्व में पुलिस अधिकारी रहे हैं और स्वैछिक सेवानिवृति के बाद पूर्व केंद्रीय मंत्री कांतिलाल भूरिया के भी निजी सहायक रह चुके हैं। छापेमारी के दौरान सीआरपीएफ और मध्य प्रदेश पुलिस के अधिकारियों के बीच कहासुनी हो गई। मध्य प्रदेश पुलिस छापेमारी की जगह पर घुसने की कोशिश कर रही थी। भोपाल के शहर पुलिस अधीक्षक भूपिंदर सिंह ने कहा कि हमारा छापेमारी से कोई लेना देना नहीं है और यह एक आवासीय परिसर है और लोगों ने स्थानीय एसएचओ को मदद के लिए बुलाया है। उधर सीआरपीएफ अधिकारी प्रदीप कुमार ने बताया कि मध्यप्रदेश पुलिस हमें काम करने नही दे रही है और हम अपने वरिष्ठ अधिकारियों के निर्देशों का पालन कर रहे है।  