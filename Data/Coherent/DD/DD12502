रांची जिले के सुदूरवर्ती ग्रामीण क्षेत्र  के मुस्लिम समुदाय की एक लड़की रूबी खातून ने कम्युनिटी जर्नलिस्ट के तौर पर अपनी पहचान बनाई है, जो आजकल उस इलाके में चर्चा का विषय है।   रांची जिले के महेशपुर गाँव की रूबी खातून ने कम्युनिटी जर्नलिस्ट के तौर पर अपनी ख़ास पहचान बनायी है. गरीब मुस्लिम परिवार से ताल्लुक़ रखने वाली रूबी आज न केवल सामाजिक मुद्दों पर बड़ी बेबाकी से अपनी बात रखती हैं बल्कि सामाजिक पटल पर उन्हें स्थान भी देती हैं। जी हाँ, रूबी अपने समाचारों के माढ्यम से न केवल गाँव की विभिन्न समस्याओं को उजागर करती हैं बल्कि समस्याओं के समाधान के लिए जिला प्रशासन और ग्राम पंचायत में भी लोगों के हक़ों की बात ज़ोरदार तरीके से रखती हैं।  रुबी खातून ने करीब दो साल पहले कम्युनिटी पत्रकारिता की शुरुआत की.  कम्युनिटी जर्नलिस्ट के तौर पर रूबी का मुख्य उद्देश्य अपने आस-पास की समस्याओं को प्रकाशित करना और आम जन को सरकार की विभिन्न योजनाओं का लाभ उठाने और बिमारियों के प्रति जागरूक करना होता है. रूबी सखी मंडल की महिलाओं की सफलता की कहानियां पंचायतनामा पत्रिका के माध्यम से उजागर करती हैं । अब रूबी की लेखनी में तो धार तो है ही  साथ में ग्रामीणों का सहयोग भी उन्हें बखूबी मिलने लगा है।  शुरूआती दिनों में जो लोग रूबी के काम की आलोचना किया करते थे आज वो भी उसकी ज़िद और हिम्मत के आगे नतमस्तक हैं. उसके परिवार जनों ने भी उनके इस काम में भरपूर सहयोग दिया , और आज अपनी बेटी को समाज में मिल रहे सम्मान से बहुत खुश हैं।  लोगों की रूढ़िवादी सोच की फ़िक्र किए बिना, रूबी ने वो किया, जो उसे पसंद था। आज वह नए समाज के निर्माण में अपना योगदान दे रही हैं। रूबी मिसाल हैं उनके लिए, जो खोखले उसूलों के कारण अपनी बेटियों के पैरों में बेड़ियाँ जड़ देते हैं। 