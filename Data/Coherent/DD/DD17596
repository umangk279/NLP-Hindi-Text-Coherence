हरियाणा के वरिष्ठ IAS अधिकारी की बेटी वर्णिका कुंडू से छेड़छाड़ करने और कार का पीछा करने के मामले में केन्द्र का रुख साफ है । केन्द्र की इस मामले में भूमिका नही है और पुलिस और कानून व्यवस्था निष्पक्ष और स्वतंत्र तरीके से अपना काम कर रही है ।   मामले के आरोपी विकास बराला के पिता ने भी ऐसा ही कुछ कहा है । हरियाणा बीजेपी अध्यक्ष सुभाष बराला ने पीड़ित लड़की वर्णिका कुंडू को बेटी जैसी बताया है। उन्होंने दावा किया है कि वह अपने बेटे को बचाने के लिए किसी तरह का दबाव नहीं बना रहे हैं। वहीं वर्णिका कुंडू ने एक बार फिर पुलिस कार्रवाई पर भरोसा जताया है और कहा कि पूरा देश उनके साथ है और उन्हे न्याय मिलने का पूरा भरोसा है । गौरतलब है कि पिछले शुक्रवार की रात करीब 11-12 बजे चंडीगढ़ में एक आईएएस अफसर की बेटी अपनी कार से जा रही थी। लड़की का आरोप है कि कार सवार दो लड़कों ने उसका पीछा किया और गेट से बाहर खींचने की कोशिश की। लड़की ने तुरंत पुलिस को फोन लगाया। मदद के लिए मौके पर पहुंची पुलिस ने दोनों आरोपियों को अरेस्ट कर लिया। पुलिस के मुताबिक आरोपी नशे में थे। इनमें से एक हरियाणा के बीजेपी चीफ सुभाष बराला का बेटा था। पुलिस ने शनिवार को दोनों आरोपियों को कोर्ट में पेश किया, जहां से उन्हें जमानत दे दी गई। इस केस में सीसीटीवी फुटेज सामने आने के बाद विकास बराला और उसके दोस्त आशीष की मुश्किलें अब बढ़ सकती हैं ।  