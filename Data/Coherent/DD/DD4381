सरकार द्वारा बुलाई गई सर्वदलीय बैठक में प्रधानमंत्री नरेंद्र मोदी ने कहा है संसद बहस और चर्चा की जगह है और अहम मुद्दों पर सदन में चर्चा होनी चाहिए. बैठक में विपक्षी दलों के नेताओं ने हिस्सा लिया. शीतकालीन सत्र सोमवार से शुरू हो रहा है. इस दौरान सरकार ने 27 नए विधेयकों को सत्र के दौरान पेश करने के लिए सूची में शामिल किया है.  सर्वदलीय बैठक में प्रधानमंत्री नरेंद्र मोदी ने कहा है कि सरकार संसद के शीतकालीन सत्र के दौरान सभी मुद्दों पर चर्चा के लिए तैयार है. बैठक में प्रधानमंत्री ने कहा कि संसद का काम चर्चा और बहस करना है. कामकाज़ के लिहाज से पिछला सत्र ऐतिहासिक रहने का जिक्र करते हुए प्रधानमंत्री ने उम्मीद जताई है कि ये सत्र भी फलदायी रहेगा. शीतकालीन सत्र के दौरान राज्यसभा का 250वां सत्र भी होने जा रहा है. इसके साथ ही 26 नंवबर को संविधान स्वीकार किए जाने के 70 साल भी पूरे होने जा रहे है. बैठक के दौरान प्रधानमंत्री ने कहा कि भारत के संविधान की दुनिया भर में ब्रांडिग होनी चाहिए. उधर विपक्षी दलों के नेताओं ने कहा कि वो अहम विधेयकों को सदन से पारित कराने में सहयोग को तैयार हैं. विपक्षी दल मंहगाई बेरोजगारी, आर्थिक हालात और कश्मीर की स्थिति, किसानों से जुड़े मसलों पर सत्र के दौरान सदन में चर्चा की मांग रखेंगे. आगामी सत्र के दौरान कुल 27 नए विधेयक सरकार के ऐंजेडे में शामिल है. इनमें नागरिकता संशोधन बिल और गंगा को निर्मल बनाने से जुड़ा विधेयक अहम है. इसके साथ ही सरकार दो अध्यादेश के बदले विधेयक भी सत्र के दौरान सदन से पारित कराना चाहेगी. 17वीं लोक सभा का पिछला सत्र ऐतिहासिक रहा था, ऐसे में शीतकालीन सत्र में भी जमकर कामकाज होने की उम्मीद की जा रही है. शैलेन्द्र मिश्र, वरिष्ठ संवाददाता 