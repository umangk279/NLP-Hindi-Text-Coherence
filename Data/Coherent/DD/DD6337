विश्‍व स्‍वास्‍थ्‍य संगठन ने कांगो में इबोला महामारी को अंतरराष्ट्रीय स्वास्थ्य आपातकाल किया घोषित। फैसले से इबोला के खिलाफ मुहिम में अंतरराष्ट्रीय स्तर पर प्रयासों में आएगी तेज़ी।  कांगो में इबोला महामारी का भयंकर प्रकोप अब अंतर्राष्‍ट्रीय स्‍तर पर स्‍वास्‍थ्‍य के लिए खतरा बन चुका है। विश्‍व स्‍वास्‍थ्‍य संगठन ने कांगो के एक शहर के दस लाख लोगों में इस सप्‍ताह इसके विषाणुओं के फैलने के बाद आपातकाल की घोषणा की है। इस विश्‍व संगठन की विशेषज्ञ समिति ने पहले तीन अवसरों पर इस घोषणा से इनकार किया था कि इसे महामारी घोषित किया जाए। हालांकि दूसरे विशेषज्ञों का कहना है कि लम्‍बे समय से इस तरह खतरनाक हालात बन चुके थे। इस बीमारी ने कांगो में युद्ध क्षेत्र जैसे खतरनाक हालात पैदा कर दिए हैं।  क्या है इबोला- इबोला एक क़िस्म की वायरल बीमारी है। इसके लक्षण हैं अचानक बुख़ार, कमज़ोरी, मांसपेशियों में दर्द और गले में ख़राश, उल्टी होना, डायरिया और कुछ मामलों में अंदरूनी और बाहरी रक्तस्राव। मनुष्यों में इसका संक्रमण संक्रमित जानवरों, जैसे, चिंपैंजी, चमगादड़ और हिरण आदि के सीधे संपर्क में आने से होता है। 