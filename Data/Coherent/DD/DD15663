मुंबई आतंकी हमले के मुख्‍य साजिशकर्ता और जमात-उद-दावा के सरगना हाफिज सईद की रैली में फिलीस्‍तीन के पाकिस्‍तान स्‍थित राजदूत की मौजूदगी पर भारत ने कड़ी आपत्‍ति व्‍यक्‍त की है. भारत ने इसे पूरी तरह अस्‍वीकार्य बताया है.  विदेश मंत्रालय में आर्थिक मामलों के सचिव विजय गोखले ने नई दिल्‍ली स्‍थित फलस्‍तीनी राजदूत अदनान अबू अल हइजा को विदेश मंत्रालय में तलब किया. विदेश मंत्रालय ने कहा है कि फलस्‍तीन ने इस घटना पर गहरा खेद व्‍यक्‍त किया है और भारत को भरोसा दिलाया है कि आतंकी सरगना की रैली में फलस्‍तीनी राजदूत की मौजूदगी को गंभीरता से लिया जा रहा है. उधर फिलीस्‍तीन ने कहा है कि वह भारत के साथ अपने संबंधों को अत्‍यंत महत्‍वपूर्ण मानता है और आतंकवाद से संघर्ष में भारत के साथ है. फिलीस्‍तीन ने भरोसा दिलाया है कि जो लोग भारत के खिलाफ आतंकी गतिविधियां करेंगे, वह उनका साथ कभी नहीं देगा. इस बीच फिलीस्‍तीन ने पाकिस्‍तान स्थित अपने राजदूत वालिद अबू अली को वापस बुला लिया है. भारत में फिलीस्‍तीन के राजदूत अदनान अबू हइजा ने कहा है कि भारत और फलस्‍तीन के बीच घनिष्‍ठ संबंधों को देखते हुए अबू अली का आतंकी सरगना की रैली में हिस्‍सा लेना कतई स्‍वीकार नहीं किया जा सकता. 