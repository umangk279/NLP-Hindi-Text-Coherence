भारत और अमेरिका के बीच वाशिंगटन में टू प्लस टू वार्ता हुई खत्म, दोनों देशों ने हर तरह के आतंकवाद के खिलाफ मिलकर लड़ने की जताई प्रतिबद्धता, भारत-अमेरिका के बीच व्यापार को और आगे बढ़ाने और निवेश को मजबूत करने पर बनी सहमति।  अमेरिका के वाशिंगटन में कल भारत-अमेरिका के बीच 2+2 की दूसरे दौर की वार्ता हुई , जिसमें आतंकवाद के खिलाफ लड़ने सहित सामरिक सुरक्षा संबंधी अनेक विषयों पर चर्चा की गयी। दोनों पक्षों ने औद्योगिक सुरक्षा के एक समझौते पर हस्‍ताक्षर किये, जिसमें रक्षा तकनीक के हस्‍तांतरण की अनुमति दी गयी है। बैठक में अमरीका के विदेश मंत्री माइक पोम्पियो और रक्षा मंत्री मार्कएस्‍पर ने भारत के विदेश मंत्री एस जयशंकर और रक्षामंत्री राजनाथ सिंह के साथ वार्ता की। द्विपक्षीय वार्ता के दौरान भारत-अमेरिका के बीच रक्षा सहयोग पर भी चर्चा हुई।  इस मौके पर विदेश मंत्री एस जयशंकर ने कहा कि आतंकवाद दोनों देशों के लिए चिंता का विषय है। और दोनों देश आतंकवाद के खिलाफ मिलकर लड़ने के लिए प्रतिबद्ध है साथ ही उन्होने कहा कि दोनों देशों के बीच द्विपक्षीय व्यापार काफी तेजी से बढ़ा है। रक्षा मंत्री राजनाथ सिंह ने कहा कि दोनों देशों ने द्विपक्षीय और वैश्विक मुद्दों पर चर्चा की और दोनों देशों की बीच रक्षा क्षेत्र में सहयोग को और मजबूत बनाने पर सहमति बनी है। साथ ही उन्होने कहा कि पिछली 2+2 वार्ता के अच्छे नतीजे दिखने लगे हैं। अमेरिका के विदेश मंत्री माइक पोम्पियो ने आतंकवाद से निपटने के लिए दोनों देशों के मिलकर काम करने पर ज़ोर दिया। 