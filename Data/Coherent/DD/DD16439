देश और दुनिया भर में आज गुरू पर्व के रूप में मनायी जा रही है गुरू नानक देव की जयंती।  गुरूनानक के आदर्शों और संदेशों के प्रति लोगों को जागरुक बनाने के लिए मनाया जाता है प्रकाश पर्व का ये त्यौहार। राष्ट्रपति राम नाथ कोविंद ने दी लोगों को प्रकाश पर्व की बधाई।   सिख धर्म के पहले गुरु और संस्थापक गुरु नानक देव की आज 548वीं जंयती है, जिसे प्रकाश पर्व के तौर पर देश के विभिन्न हिस्सों में धूमधाम से मनाया जा रहा है। इस दिन गुरुद्वारों में शबद-कीर्तन किए जाते हैं। जगह-जगह लंगर का आयोजन होता है और गुरुवाणी का पाठ किया जाता है। पूरा दिन गुरुद्वारों में कीर्तन दरबार सजते है और रात में आतिशबाज़ी की जाती है।  गुरु नानक देव ने दूसरों का हक ना छीनते हुए मेहनत और सच्चाई से गरीबो और जरुरतमंदो की मदद करने का संदेश दिया था। आज प्रकाशपर्व के मौके पर गुरूद्वारों को खास रोशनी से सजाया गया है। बड़ी संख्या में श्रद्धालु उस महान संत के दर्शनों के लिए गुरुद्वारों में पहुंच रहे हैँ। राष्टपति रामनाथ कोंविंद ने गुरू पर्व पर देशवासियों को बधाई दी है और कहा है कि समाज में भाईचारे और परस्पर सहयोग के लिए उनके बताए रास्ते का अनुकरण करना चाहिए।  