भारतीय रेल ने कल से य‍ा‍त्री रेल गाड़ियों का आंशिक परिचालन फिर शुरू करने की घोषणा की। टिकटों की ऑनलाइन बुकिंग आज शाम चार बजे से होगी।  भारतीय रेलवे ने कल से आंशिक रेल परिचालन फिर शुरू करने की घोषणा की है। शुरुआत में 15 मार्गों पर रेलगाड़ियां चलाई जाएंगी। ये नई दिल्ली स्टेशन से डिब्रूगढ़, अगरतला, हावड़ा, पटना, बिलासपुर, रांची, भुवनेश्वर, सिकंदराबाद , बंगलुरू, चेन्नई, तिरुवनंतपुरम, मडगांव, मुंबई सेंट्रल, अहमदाबाद और जम्मूतवी के लिए चलेंगी। लगभग डेढ़ महीने के बाद एक बार फिर से या‍त्री ट्रेनों का परिचालन शुरू होने जा रहा है। हालांकि शुरूआत में केवल एसी ट्रेनें ही चलाई जाएंगी। इन ट्रेनों में आरक्षण के लिए बुकिंग आज शाम चार बजे से शुरू होगी। टिकट केवल ऑनलाइन आई आर सी टी वेबसाइट के माध्‍यम से मिलेगी। रेलवे स्‍टेशनों पर टिकट बुकिंग काउंटर बंद रहेंगे और कोई काउंटर टिकट जारी नहीं किया जायेगा। इसके अलावा प्‍लेटफार्म टिकट भी जारी नहीं किया जायेगा। कंफर्म टिकट वाले यात्रियों को ही रेलवे स्‍टेशनों में प्रवेश करने की अनुमति होगी। सफर के दौरान फेस मास्‍क पहनना अनिवार्य होगा। इसके अलावा यात्रियों को स्‍क्रीनिंग करानी होगी। कोरोना के लक्षण नहीं पाये जाने पर ही ट्रेन में सफर करने की इज़ाजत दी जायेगी। परिचालन को सुचारू करने के लिए अगले चरण में धीरे-धीरे देश के दूसरे शहरों के लिए भी ट्रेनें चलाई जायेगी। इस बीच रेलमंत्री पीयूष गोयल ने सभी राज्‍यों से प्रवासी मजदूरों को निकालने की अनुमति देने की अपील की है जिससे कि वे अगले तीन-चार दिन में अपने घरों को वापस जा सकें। श्री गोयल ने एक ट्वीट में कहा कि प्रधानमंत्री के हस्‍तक्षेप के बाद देश में प्रतिदिन तीन सौ श्रमिक विशेष रेलगाडि़यां चलाई जाएंगी। रेल विभाग ने देशभर में फंसे तीन लाख पचास हजार से अधिक प्रवासी मजदूरों के आवागमन के लिए साढ़े तीन सौ से अधिक विशेष रेलगाडि़यों का परिचालन किया है। 