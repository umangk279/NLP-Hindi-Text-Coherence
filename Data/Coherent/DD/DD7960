ब्रिटिश संसद, ब्रेक्जिट में अभी और देरी करने के पक्ष में है, 29 मार्च से आगे ले जाने के पक्ष में गुरु प्रस्ताव पारित,  दूसरे जनमत-संग्रह का प्रस्ताव ब्रिटिश संसद ने ठुकराया।  ब्रिटेन की संसद ने यूरोपीय संघ से देश को बाहर निकलने की प्रक्रिया, 'ब्रेक्जिट' को 29 मार्च से आगे ले जाने के पक्ष में गुरुवार को एक प्रस्ताव पारित किया। ब्रेक्जिट को लेकर देश में जारी राजनीतिक गतिरोध के बीच यह प्रस्ताव पारित हुआ है। हाउस ऑफ कॉमन्स में ‘ब्रेक्जिट डे’ में देरी से जुड़े इस प्रस्ताव के पक्ष में 412 सांसदों ने जबकि विपक्ष में 202 सदस्यों ने वोट डाला। हालांकि ब्रेक्जिट में देरी के लिए यूरोपीय संघ के सभी 27 देशों की सहमति की जरूरत होगी। इस बीच यूरोपीय संघ के नेताओं ने संकेत दिया है कि वे ब्रिटेन में जारी राजनीतिक गतिरोध के आधार पर ब्रेक्जिट की तारीख और आगे बढ़ाने के पक्ष में नहीं हैं।  ब्रिटिश संसद ने ब्रेक्जिट को लेकर दूसरा जनमत संग्रह कराने संबंधी संशोधन प्रस्ताव भी खारिज कर दिया। प्रस्ताव के पक्ष में 85 सांसदों ने मत दिया जबकि इसके खिलाफ 334 मत आए। मुख्य विपक्षी दल लेबर पार्टी के ज्यादातर सांसद मतदान में अनुपस्थित रहे। प्रधानमंत्री थेरेसा मे अगले सप्‍ताह संसद से तीसरी बार यूरोपीय संघ से ब्रिटेन के अलग होने के समझौते को पारित कराने की कोशिश करेंगी।     