मुंबई में भारी बारिश से जनजीवन अस्त-व्यस्त। स्कूल, कॉलेजों में छुट्टी की घोषणा। मौसम विभाग की और बारिश होने की चेतावनी के मद्देनजर राज्य सरकार ने लोगों को घरों में रहने की दी सलाह।   महाराष्ट्र में लगातार हो रही मूसलाधार बारिश ने मुंबई की रफ्तार पर ब्रेक लगा दिया है। सोमवार सुबह से हो रही तेज बारिश से मुंबई के कई निचले इलाकों में पानी भर गया। भारी बारिश को देखते हुए मुंबई के सभी स्कूल-कॉलेजों में छुट्टी की घोषणा कर दी है। मौसम विभाग ने 9 जुलाई से अगले 48 घंटों तक के लिए मुंबई और उपनगरीय इलाकों में भारी बारिश का अलर्ट जारी किया है। उधर केरल, कर्नाटक, ओडिशा, असम, पश्चिम बंगाल और जम्मू-कश्मीर में भी बारिश ने लोगों के जनजीवन को प्रभावित किया है। ये तस्वीरे हैं देश की आर्थिक राजधानी मुंबई की। बारिश ने पूरे मुंबई शहर को पानी पानी कर दिया है। जल प्रलय की वजह से जनजीवन पूरी तरह से अस्त व्यस्त हो गया है। परेल, खार पश्चिम, हिंदमाता, दादर सभी जगह बारिश ने अपना कहर बरपाया है। महाराष्ट्र में लगातार मूसलाधार बारिश ने मुंबईकरों की जिंदगी पर ब्रेक लगा दी है। सोमवार सुबह से हो रही तेज बारिश से मुंबई के कई निचले इलाकों में पानी भर गया। कई रेलवे स्टेशनों के ट्रैक पानी में डूब गए। लोकल ट्रेनों के परिचालन को रोकना पड़ा। वेस्‍टर्न लाइन पर लोकल ट्रेनें 5 से 7 मिनट और सेंट्रल और हार्बर लाइन पर 10 से 15 मिनट तक ट्रेनें लेट चलीं। मुंबई के दादर, सायन, माटुंगा, बांद्रा, खार, सांताक्रुज, कांदिवली, बोरीवली और कोलाबा सहित कई इलाकों में हो रही बारिश ने जनजीवन अस्त व्यस्त कर दिया।  मौसम विभाग ने 9 जुलाई से अगले 48 घंटों तक के लिए मुंबई और उपनगरीय इलाकों में भारी बारिश का अलर्ट जारी किया है। मौसम विभाग का कहना है कि अगले 4 दिनों तक मुंबई, कोंकण क्षेत्र और गोवा को मूसलाधार बारिश से राहत मिलने की उम्मीद नहीं है। भारी बारिश को देखते हुए महाराष्ट्र के शिक्षामंत्री विनोद तावड़े ने मुंबई के सभी स्कूल-कॉलेजों में छुट्टी की घोषणा कर दी है  एक तरफ जहां मुंबई बारिश से बेहाल है वहीं मॉनसून के फिर से रफ्तार पकड़ लेने की वजह से केरल, कर्नाटक, ओडिशा, असम, पश्चिम बंगाल और जम्मू-कश्मीर में भी बारिश ने लोगों का जनजीवन अस्त-व्यस्त कर दिया है। मौसम विभाग ने इन राज्यों के लिए अगले 4 दिनों के लिए रेड अलर्ट जारी कर दिया है। पश्चिम बंगाल और असम के कई क्षेत्र भारी बारिश की वजह से भीषण बाढ़ का सामना कर रहे हैं।   सोमवार को नागालैंड की राजधानी कोहिमा में भारी बारिश और भूस्खलन की वजह से एनएच 29 पूरी तरह ध्वस्त हो गया जिससे लोगों की आवाजाही पर व्यापक असर पड़ा है। उम्मीद की जानी चाहिए कि मॉनसून की वजह से आने वाले दिनों में लोगों की जिंदगी पर कोई प्रतिकूल प्रभाव ना पड़े। 