वांडरर्स में खेले गए तीसरे टेस्ट मैच में भारत ने दक्षिण अफ्रीका को 63 रन से हरा कर मेजबान टीम के क्लीन स्वीप के इरादे पर पानी फेर दिया. दक्षिण अफ्रीका ने सीरीज़ 2-1 अपने नाम की.  भारत से मिले 241 रन के लक्ष्य का पीछा करते हुए दक्षिण अफ्रीका ने अपनी दूसरी पारी में चौथे दिन अमला और एलगर की साहसिक पारी की बदौलत मैच में वापसी करने की कोशिश की. दोनों ने दूसरे विकेट के लिए 119 रन की साझेदारी की. एलगर ने अपना अर्धशतक पूरा किया. वहीं अमला 52 रन बनाकर ईशांत शर्मा का शिकार हुए. बुमराह ने डिविलियर्स को 6 रन पर चलता कर भारत की जीत की उम्मीदों को जिंदा रखा. ईशांत ने डुप्लेसिस को 2 रन पर बोल्ड कर मेजबान टीम की मुश्किलें और बढ़ा दीं. डिकॉक को बुमराह ने शून्य पर चलता किया. इसके बाद शमी का कहर देखने को मिला और उन्होंने निचले क्रम के बल्लेबाज़ों को टिकने का कोई मौका नहीं दिया और दक्षिण अफ्रीका की पूरी टीम 177 रन पर सिमट गई. डीन एलगर सर्वाधिक 86 रन बनाकर नाबाद रहे. शमी ने दूसरी पारी में पांच विकेट हासिल किए. 