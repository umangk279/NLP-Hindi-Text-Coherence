वित्त मंत्री पीयूष गोयल ने सार्वजनिक क्षेत्र के बैंक प्रमुखों के साथ शुक्रवार को मुंबई में मुलाकात की. बैठक में वित्त मंत्री ने बैंकों के साथ एनपीए और अन्य मुद्दों पर विचार-विमर्श किया.  फंसे हुए कर्ज की समस्या से परेशान सार्वजनिक क्षेत्र के बैंकों के प्रमुखों के साथ वित्त मंत्री पीयूष गोयल ने शुक्रवार को लंबी चर्चा की. वित्त मंत्री ने बैठक में बैंक प्रमुखों के साथ बैंकिंग सिस्टम की दिक्कतों को सुलझाने पर विचार-विमर्श किया. बैठक के बाद पीयूष गोयल ने कहा कि सरकार सार्वजनिक क्षेत्र के सभी 21 बैंकों के साथ मुस्तैदी के साथ खड़ी है. गोयल ने फंसे कर्ज वाले खातों के समाधान के लिए संपत्ति पुनर्गठन कंपनी के गठन के बारे में दो सप्ताह में सिफारिश देने को लेकर एक समिति गठित करने की घोषणा की. पीएनबी के गैर-कार्यकारी चेयरमैन सुनील मेहता की अगुवाई वाली समिति दबाव वाले खातों के तेजी से समाधान के लिए संपत्ति पुनर्गठन कंपनी (एआरसी) या संपत्ति प्रबंधन कंपनी (एएमसी) के गठन के बारे में दो सप्ताह में सिफारिश देगी. साथ ही बैंक तेजी से निर्णय लेने तथा दबाव वाले खातों के पारदर्शी और तेजी से समाधान को लेकर बाहरी विशेषज्ञों के साथ निगरानी समिति के गठन पर विचार करेंगे. बैठक के दौरान  ऐसी व्यवस्था बनाने पर जोर दिया गया, जिससे यह सुनिश्चित हो कि अच्छे कर्जदारों को कर्ज लेने में कोई कठिनाई नहीं हो, सभी बैंकों ने दबाव वाले खातों के तेजी से निपटान को लेकर व्यवस्था बनाने की इच्छा जताई. वित्त मंत्री ने यह भी कहा कि बैंकों में खाली पड़े सभी पदों को अगले 30 दिनों में भरा जाएगा. गोयल ने कहा कि प्रक्रियाओं को दुरुस्त किया जाएगा और ग्राहकों के हितों की रक्षा की जाएगी. 