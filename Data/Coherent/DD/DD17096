देश सर्वोपरि है और उसकी सुरक्षा से कोई समझौता नही हो सकता, ये बात केंद्र सरकार ने अपने हलफनामे में सुप्रीम कोर्ट में कही है। देश में अवैध घुसपैठियों रोहिंग्या के मसले पर केंद्र ने कहा है कि देशहित में इनको वापस म्यांमार जाना ही होगा। इन लोगों में बड़ी संख्या में लोग देश विरोधी ताकतों से मिले हुए हैं, ऐसे में देश में शांति बनाए रखने के लिए रोहिंग्या को वापस भेजने के अलावा कोई विकल्प नहीं है।   देश की सुरक्षा के लिए ख़तरा बने रोहिंग्या अवैध अप्रवासियों को वापस म्यांमार भेजने की योजना पर केंद्र सरकार ने सुप्रीम कोर्ट में हलफनामा दायर किया है, इस हलफानामे में केंद्र ने कहा कि कुछ रोहिंग्या अवैध अप्रवासियों के पाकिस्तान स्थित आतंकी संगठनों से संपर्क का पता चला है, ऐसे में ये राष्ट्रीय सुरक्षा के लिहाज से ख़तरा साबित हो सकते हैं। केंद्र सरकार ने अपने हलफनामे में कहा कि जम्मू, दिल्ली, हैदराबाद और मेवात जैसे इलाकों में सक्रिय रोहिंग्या अप्रवासियों के आतंकी कनेक्शन होने की भी खुफिया सूचना मिली है, वहीं कुछ रोहिंग्या हवाला के जरिए पैसों की हेराफेरी सहित विभिन्न अवैध व भारत विरोधी गतिविधियों में शामिल पाए गए। केंद्र का मानना है कि कुछ रोहिंग्या अप्रवासियों के आईएसआई और आईएसआईएस जैसे संगठनों के साथ तार जुड़े हुए हैं, जो भारत के कई संवेदनशील इलाकों में साम्प्रदायिक दंगे कराकर अपना हित साधना चाहते हैं। भारत की कई देशों के साथ पोरस बार्डर हैं, जिसके चलते घुसपैठियों की समस्या बनी रहती है इसलिए सरकार राष्ट्रीय सुरक्षा के साथ कोई समझौता नहीं कर सकती है। 