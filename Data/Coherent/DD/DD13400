बुधवार से शुरु हो रहे संसद के मानसून सत्र से पहले सरकार की सर्वदलीय बैठक में पीएम ने सभी दलों से सदन में मुद्दों को उठाने का किया आग्रह, तमाम मसलों पर नियमानुसार चर्चा कराने का दिया भरोसा, अध्यादेशों की जगह लाए जाने वाले 6 बिलों के साथ ही तीन तलाक जैसे अहम विधेयक सरकार के एजेंडे में.  बुधवार से शुरू हो रहे संसद के मानसून सत्र से पहले सदन को सुचारु रुप से चलाने की तीन अलग अलग बैठकों में इस बार सत्र को हंगामे से बचाने और जनता के हितों पर अहम चर्चा पर सबका जोर रहा और मोटे तौर पर विपक्ष और सत्ता पक्ष में तमाम मसलों पर बहस के लिए एकराय बनती दिखी । दिन में सबसे पहले हुई सरकार की ओर से सर्वदलीय बैठक बुलायी गयी । बैठक में सरकार की ओर से पीएम मोदी और कई मंत्रियों के अलावा कांग्रेस, सपा, आरजेडी,वाई एस आर कांग्रेस , टीडीपी, अकाली दल, शिवसेना, एनसीपी, आप, सीपीआई, जेडीयू , टीआरएस समेत तमाम दलों के नेता पहुंचे।  बैठक में पीएम मोदी ने सभी दलों से सदन में मुद्दों को उठाने का आग्रह करते हुए   सुचारू रूप से चलाने में सहयोग की अपील की । पीएम ने भरोसा दिया कि विपक्षी दल  जो भी मुद्दा या समस्या उठायेंगे सरकार उस पर नियमानुसार चर्चा कराने के लिए तैयार है। बैठक में विभिन्न विधायी कार्यों और राष्ट्रीय समस्याओं तथा मुद्दों पर चर्चा हुई। विपक्षी दलों ने सदन में उनकी ओर से उठाये जाने वाले मुद्दों की जानकारी दी तो सरकार ने कहा कि वो विपक्ष के हर सवाल का जवाब देने , हर मुद्दे पर चर्चा कराने तथा हर प्रस्ताव का सामना करने के लिए तैयार है । सरकार ने दावा किया कि विपक्ष ने संसद की कार्यवाही सुचारू रूप से चलाने में सहयोग का आश्वासन दिया है।  संसद का सत्र 18 जुलाई से शुरु होकर 10 अगस्त तक चलेगा और इस 24 दिन के दौरान 18 बैठकें होंगी । इस दौरान विपक्ष विश्वविद्यालयों में शिक्षकों की नियुक्ति में आरक्षण , नौकरियों में आरक्षण ,  किसानों की समस्या , महंगायी , जम्मू कश्मीर , दलितों पर अत्याचार , महिला सुरक्षा और भीड़ की ओर से की गयी हत्याओं का मसला उठाने की तैयारी में है । सरकार के एजेंडे की बात करें तो  सरकार के पास कुल 48 विधायी कामकाज हैं जिसमें 46 बिल और दो वित्तीय कामकाज शामिल हैं । जो बिल इस सत्र में सरकार की प्राथमिकता में है उनमें तीन तलाक से जुड़ा बिल , ओबीसी को संवैधानिक दर्जा देने से जुडा बिल,  राष्ट्रीय चिकित्सा आयोग बिल, मोटर वाहन संशोधन विधेयक, भ्रष्टाचार निरोधक संशोधन विधेयक, उपभोक्ता संरक्षण से जुड़ा विधेयक, बांधों की सुरक्षा से जुड़ा विधेयक और मानव तस्करी रोकने से जुड़ा विधेयक शामिल है । सत्र से पहले जारी किए गए 6 अध्यादेशों को भी सरकार मॉनसून सत्र में पास कराने की कोशिश करेगी। ये अध्यादेश हैं- - भगौड़ा आर्थिक अपराधी अध्यादेश  देर शाम राज्यसभा के सभापति वेंकैया नायडू ने राज्यसभा के दलों और लोकसभा अध्यक्ष समित्रा महाजन ने लोकसभा के दलों की बैठक बुलाई जिसमें सत्र को सुचारु रुप से चलाने पर चर्चा हुई । सभी दलों की ओर से सदन चलाने में सहयोग का भरोसा दिया गया। संसद का ये सत्र इसलिए भी अहम है क्योंकि संसद के बजट सत्र का दूसरा हिस्सा लगभग बिना किसी कामकाज के समाप्त हो गया था । ऐसे में तमाम जरुरी बिल और आर्थिक विधेयक अटक गए थे । सरकार इस सत्र में ऐसे तमाम लंबित बिलों को पास कराना चाहती है। 