दुनिया के सबसे बड़े और सबसे पुराने लोकतांत्रिक देशों यानि भारत और अमेरिका के बीच बढ़ती आपसी समझ की तस्वीरें गुरुवार को एक बार फिर से देखने को मिलीं. दोनों देशों के बीच पहली बार 'टू प्लस टू' वार्ता हुई, जिसमें दोनों देशों ने मिलकर काम करने की प्रतिबद्धता को एक बार फिर से दोहराया.  भारत और अमेरिका के बीच पहली 'टू प्लस टू' वार्ता के बाद गुरुवार को जब चारों मंत्री एक साथ मीडिया के सामने आए, तो सबके मन में यही सवाल था कि दोनों देशों के बीच के रिश्तों को नए दौर में ले जाने के लिए इस बैठक में क्या फैसले हुए. चारों मंत्रियों ने प्रेस कान्फ्रेंस में पहली वार्ता के एजेंडे पर संतोष जताया और इसमें हुई बातचीत का ब्योरा रखा. वार्ता के दौरान दोनों देशों में एक रक्षा करार पर हस्ताक्षर हुए, जिसके तहत भारतीय सेना को अमेरिका से महत्वपूर्ण और एन्क्रिप्टेड यानि कूट रूप से सुरक्षित रक्षा प्रौद्योगिकियां मिलेंगी. भारत ने जहां समझौते को भारत की रक्षा क्षमता और तैयारियों को बढ़ाने वाला करार दिया, तो अमेरिका ने इसे मील का पत्थर बताया. 'संचार, संगतता, सुरक्षा समझौता' यानि कॉमकोसा करार होने के बाद भारत अमेरिका से महत्वपूर्ण रक्षा तकनीकें हासिल कर सकेगा. साथ ही अमेरिका के महत्वपूर्ण संचार नेटवर्क तक भारत की पहुंच होगी, जिससे दोनों देशों के सशस्त्र बलों के बीच आपसी सहयोग सुनिश्चित होगा. यह करार अमेरिका से मंगाए गए रक्षा प्लेटफॉर्मों पर उच्च सुरक्षा वाले अमेरिकी संचार उपकरणों को लगाने की भी इजाज़त देगा. 'टू प्लस टू' वार्ता में दोनों देशों ने सीमा पार आतंकवाद, एनएसजी की सदस्यता के भारत के प्रयास और एच1बी वीजा के मुद्दों पर चर्चा की. सीमा पार आतंकवाद का जिक्र करते हुए विदेश मंत्री ने अमेरिका द्वारा लश्कर-ए-तैयबा के आतंकवादियों को लेकर हाल ही में की गई घोषणा का स्वागत किया और कहा कि दोनों देश आतंकवाद के खिलाफ संघर्ष में साथ हैं. वार्ता में दोनों देशों ने मंत्रियों के बीच हॉटलाइन भी स्थापित करने का फैसला हुआ. वार्ता में एच1बी वीजा का मसला भी उठा और सुषमा स्वराज ने उम्मीद जाहिर की कि इस मसले पर बिना भेदभाव वाले तरीकों को अपनाया जाएगा. सुषमा स्वराज ने कहा कि भारत को रणनीतिक व्यापार अधिकार चरण-1 के लाइसेंस छूट के योग्य देशों की सूची में रखने का अमेरिका का हालिया फैसला भारत की मजबूत और जिम्मेदार निर्यात नियंत्रण नीतियों को दर्शाता है. वार्ता में भारत-प्रशांत क्षेत्र का मसला भी उठा और दोनों देशों ने भारत-प्रशांत क्षेत्र को मुक्त, खुला और समावेशी बनाने पर जोर दिया. अमेरिका ने इस क्षेत्र में भारत की भूमिका की जोरदार वकालत की. बातचीत में दोनों देशों ने रक्षा सहयोग को संबंधों का अहम आधार बताया और कहा कि भारत-अमेरिका के रक्षा संबंध शानदार ऊंचाई पर हैं. दोनों देशों की तीनों सेनाएं 2019 में संयुक्त अभ्यास करेंगी. इस प्रेस कॉन्फ्रेंस से पहले सुबह सुषमा स्वराज और सीतारमण ने क्रमश: पोम्पिओ तथा मैटिस से अलग-अलग मुलाकात की और फिर सबकी साथ बैठक हुई. कुल मिलाकर दोनों पक्षों ने द्विपक्षीय संबंधों में प्रभावशाली प्रयासों की समीक्षा की और रिश्तों को और अधिक ऊंचे स्तर पर ले जाने के कदमों पर चर्चा की है, जिसके नतीजे आने वाले दिनों में दिखेंगे. 