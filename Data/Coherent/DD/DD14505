पीएम मोदी ने की मुद्रा योजना के लाभार्थियों से मुलाकात, कहा आपकी सफलता  बताती है कि सही नीति और नीयत से बदला जा सकता है नागरिकों का जीवन, पब्लिक सेक्टर और प्राइवेट सेक्टर के अलावा पर्सनल सेक्टर पर फोकस पर दिया जोर, बच्चों की शिक्षा पर ध्यान देने को कहा।    छोटे कारोबारियों खासकर युवाओं , और महिलाओं में उद्यमशीलता को बढ़ावा देने के मकसद से 8 अप्रैल 2015 को केंद्र सरकार ने प्रधानमंत्री मुद्रा योजना की शुरुआत की थी जिसमें तहत बिना किसी गारंटी के कर्ज दिया जाता है। लोगों को आत्‍मनिर्भर बनाने के लिए शुरु की गयी  मुद्रा योजना आज सफलता के नए आयाम सथापित कर रही है । इसमें जिन लोगों को लोन मिल रहा है उनमें बडी संख्या  पिछडे और अनुसूचित जाति जनजाति के युवा और महिलाओं की हैं। योजना की इस भारी सफलता के तीन साल पूरे हो गए हैं। इस मौके पर बुधवार को पीएम मोदी ने मुद्रा योजना के तहत वितरित कर्ज से लाभान्वित 100 से अधिक लोगों  से मुलाकात की जिसमें बड़ी संख्या में महिलाएं थी ।   इस मौके पर पीएम ने लाभार्थियों से मिलकर खुशी जाहिर करते हुए कहा कि आपकी सफलता से हम देख रहे हैं कि कैसे सही नीति और नीयत तमाम नागरिकों का जीवन बदल सकती है । आपकी सफलता देश भर के लोगों को प्रेरित करती है । आप सभी में विश्वास की भावना देखकर मैं खुश हूं । इसीलिए हमने मुद्रा योजना की शुरुआत की थी। हम चाहते हैं कि हर भारतीय हौंसला रखे और सम्मान का जीवन जिए। पीएम ने कहा कि हमारे यहां पब्लिक सेक्टर और प्राइवेट सेक्टर है। हमारा फोकस पर्सनल सेक्टर पर है। हम सही वातावरण बनाना चाहते हैं जहां लोग अपनी मेहनत और उद्यम के लिए जाने जाएं। पीएम ने इन लोगोंसे अपने बच्चों की शिक्षा पर ध्यान देने को कहा। पीएम से मिलने वाली तमाम महिलाओं ने योजना की जमकर तारीफ की और अपनी सफलता की कहानियां बताईं । दरअसल सरकार अकेले सभी लोगों को रोजगार प्रदान नहीं कर सकती इसलिए ऐसी योजनाएं शुरु की जा रही हैं ताकि लोग अपने पैरों पर खड़े हों। यह ऐतिहासिक योजना महिलाओं के लिए लाभदायक है, क्‍योंकि इससे वे अपने माता-पिता अथवा पति पर निर्भर हुए बिना आत्‍मनिर्भर बन रही हैं। इस योजना की सफलता इसके आंकडों से जाहिर होती है। प्रधानमंत्री मुद्रा योजना के तहत वित्तीय वर्ष 2015-2016 में  3 करोड़ 48 लाख 80 हजार 924 लोन स्वीकृत किए गए जिसके तहत एक लाख 37 हजार 449.27 करोड़ रुपए की राशि मंजूर की गयी और एक  लाख 32 हजार 954.73 करोड़ रुपए वितरित किए गए। वहीं वित्तीय वर्ष 2016-2017 में  3 करोड़ 97 लाख 01 हजार 047  लोन स्वीकृत किए गए जिसके तहत एक  लाख 80 हजार 528 .54 करोड़ रुपए की राशि मंजूर की गयी और  एक लाख  75 हजार 312 .13 करोड़ रुपए वितरित किए गए । वित्तीय वर्ष 2017-2018 की बात करें तो 23 मार्च तक  4 करोड़ 53  लाख  51  हजार 509 लोन स्वीकृत किए गए जिसके तहत दो   लाख 28 हजार  144  . 72 करोड़ रुपए की राशि मंजूर की गयी और दो लाख 20 हजार , 596 . 05 करोड़  रुपए वितरित किए गए।  पीएम का मानना है कि तीन साल पहले युवाओं में उद्यमिता को बढ़ावा देने और उनकी आकांक्षाओं को उड़ान देने के लिए मुद्रा योजना की शुरूआत की गई थी।  प्रधानमंत्री  के मुताबिक इस  मुद्रा योजना से लघु, सूक्ष्म और मध्यम उद्योग सेक्टर को काफी फायदा मिल रहा है । लघु, सूक्ष्म और मध्यम उद्योग  सेक्टर भारत के बदलाव के लिए जरुरी है और सरकार इस क्षेत्र में और विकास के लिए तमाम कदम और सुधार कर रही है। मुद्रा ऋण 10 लाख रुपए तक के गैर-कृषि कार्यकलापों के लिए उपलब्ध है। डेयरी, पॉल्ट्री, मधुमक्खी पालन आदि जैसे कृषि से संबंधित क्षेत्र भी इस योजना में शामिल हैं। मुद्रा योजना ने न केवल  रोजगार की समस्या को कम करने का काम किया है बल्कि  स्व-रोजगार को खूब बढ़ावा भी मिल रहा है। खास बात ये है कि मुद्रा योजना महिला सशक्तीकरण का भी एक बेहतरीन उदाहरण है। इस योजना के तहत लाभ ले चुके लोगों में 70 प्रतिशत महिलाएं हैं।  कुल मिलाकर मुद्रा योजना  लोगों के जीवन में परिवर्तन ला रही है।  सही मायनों में यह योजना सशक्तीकरण का एक बहुत बड़ा जरिया बन चुकी है और प्रधानमंत्री मोदी के मूल मंत्र सबका साथ, सबका विकास का सटीक उदाहरण है।   