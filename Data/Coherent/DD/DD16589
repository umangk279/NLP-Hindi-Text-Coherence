दिल्ली के कर्णी सिंह शूटिंग रेंज में मंगवार से होगी शुरुआत, भारत के 10 निशानेबाज़ ले रहे हैं हिस्सा   भारत में पहली बार आईएसएसएफ विश्वकप फाइनल का आयोजन किया जा रहा है। इस प्रतियोगिता में चार विश्वकप के सर्वश्रेष्ठ निशानेबाज़ भाग लेते हैं।  शानदार फार्म में चल रहे डबल ट्रैप निशानेबाज अंकुर मित्तल और पिस्टल किंग जीतू राय पर सभी भारतीयों की निगाहें होगी। कर्णी सिंह निशानेबाजी रेंज पर हो रहे टूर्नामेंट में भारतीय निशानेबाजों को दुनिया भर से आये दिग्गजों से कड़ी चुनौती मिलेगी। पिछले साल के रियो ओलंपिक की 15 स्पर्धाओं में से नौ चैम्पियन इसमें नजर आयेंगे जबकि तीन पूर्व चैम्पियन भी भाग लेंगे।  मेजबान भारत के कुल 10 निशानेबाज भाग्य आजमायेंगे जिनमें दुनिया के नंबर एक डबल ट्रैप निशानेबाज अंकुर मित्तल, एशियाई खेल चैम्पियन और दुनिया के पूर्व नंबर एक निशानेबाज जीतू राय शामिल हैं। पूर्व 2013 आईएसएसएफ डब्ल्यूसीएफ विजेता हीना सिद्धू 10 मीटर एयर पिस्टल और जीतू के साथ मिश्रित टीम एयर पिस्टल में उतरेंगी। टूर्नामेंट में 45 सदस्य महासंघों के 162 निशानेबाज भाग लेंगे ।  