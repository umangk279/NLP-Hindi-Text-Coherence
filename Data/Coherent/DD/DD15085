प्रधानमंत्री नरेंद्र मोदी ने कहा, 'मैग्नेटिक महाराष्ट्र', प्रतियोगी सहयोगी संघवाद का है सटीक उदाहरण। महाराष्ट्र के जल्द ही ट्रिलियन डॉलर अर्थव्यवस्था वाला पहला भारतीय राज्य बनने की जताई उम्मीद। पीएम ने मुंबई में कई परियोजनाओं का किया उद्घाटन।  प्रधानमंत्री नरेंद्र मोदी ने मुंबई में मेगा ग्लोबल निवेशक सम्मेलन मैग्नेटिक महाराष्ट्र कन्वर्जेंस 2018 का उद्घाटन किया। इस सम्मेलन में देश-दुनिया के चोटी के उद्योगपति भाग ले रहे हैं। 20 फरवरी तक चलने वाले इस सम्मेलन के माध्यम से महाराष्ट्र सरकार ने निवेश के साथ-साथ रोज़गार के नये अवसर तलाशने का लक्ष्य रखा है।  प्रधानमंत्री ने नवी मुंबई अंतर्राष्ट्रीय हवाई अड्डे की आधारशिला रखी। इस दौरान उन्होंने कहा कि कई सरकारें आई होंगी, लेकिन हवाई अड्डा नहीं बन सका। उन्होंने कहा कि इसके पीछे सरकार के काम करने के तौर तरीके सबसे बड़ी बात है। इसके साथ ही पीएम ने जवाहर लाल नेहरु पोर्ट ट्रस्ट के चौथे कंटेनर टर्मिनल का लोकार्पण भी किया। मैग्नेटिक महाराष्ट्र सम्मेलन के बाद प्रधानमंत्री ने वाधवानी इंस्टीट्यूट ऑफ आर्टिफिशियल इंटेलीजेंस, राष्ट्र को समर्पित किया। इस अवसर पर पीएम ने कहा कि भारत में artificial intelligence को बढ़ावा देने की ज़रूरत है। प्रधानमंत्री नरेंद्र मोदी अपनी मुंबई यात्रा के दौरान रविवार शाम लीलावती अस्पताल में भर्ती गोवा के मुख्यमंत्री मनोहर पर्रिकर को देखने पहुंचे। पर्रिकर अग्नाशय से संबंधित समस्या से पीड़ित हैं, और उनका लीलावती अस्पताल में इलाज चल रहा है। 