दुनिया का सबसे बड़ा साइबर स्पेस कांफ्रेंस आगामी 23 और 24 नवंबर को नई दिल्ली में आयोजित होने जा रहा है। भारत में पहली बार आयोजित हो रहे इस सम्मेलन में दुनिया भर के आईटी एक्सपर्ट और आईटी क्षेत्र से जुड़े नीति निर्माता शामिल होंगे।  प्रधानमंत्री नरेंद्र मोदी इस सम्मेलन का उद्घाटन करेंगे।   इस कांफ्रेंस में दुनिया के 124 देशों के करीब दस हजार प्रतिनिधि शामिल होंगे। भारत में पहली बार आयोजित होने जा रहा ग्लोबल साइबर स्पेस कांफ्रेंस अब तक का सबसे बड़ा सम्मेलन होगा। इस सम्मेलन में आईटी और साइबर एक्सपर्ट और नीति निर्माताओं के अलावा 30 से अधिक देशों के मंत्री भी शामिल होंगे। केंद्रीय सूचना प्रौद्योगिकी मंत्री रविशंकर प्रसाद ने बताया कि दो दिनों के इस सम्मेलन के दौरान साइबर स्पेस से जुड़ी नवीनतम तकनीकों पर चर्चा करने के साथ साथ साइबर सुरक्षा पर विचार विमर्श किया जाएगा। रविशंकर प्रसाद ने कहा कि सम्मेलन के दौरान समावेशी डिजिटल विकास की भारत की संकल्पना को भी दर्शाया जाएगा। उन्होंने कहा कि सम्मेलन के माध्यम से सुरक्षित साइबर, सुरक्षित दुनिया का संदेश दिया जाएगा। ग्लोबल साइबर स्पेस कांफ्रेंस का आयोजन इससे पहले लंदन, बुडापेस्ट, सियोल और द हेग में किया जा चुका है। लेकिन नई दिल्ली में आयोजित होने वाला पांचवां सम्मेलन भागीदारी के लिहाज से अबतक का सबसे बड़ा होगा। 