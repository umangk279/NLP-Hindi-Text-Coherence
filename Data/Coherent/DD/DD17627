वित्त मंत्री अरुण जेटली की अगुवाई वाली मंत्री समूह ने दिसंबर तक एअर इंडिया के विनिवेश का रास्ता तय करने की मंशा जताई है।   एअर इंडिया में सरकार की हिस्सेदारी बेचने पर कर्मचारियों की राय जानने के लिए मंगलवार को संसदीय समिति की बैठक होगी। संसद की एक समिति सार्वजनिक विमानन कंपनी एयर इंडिया तथा पवन हंस लिमिटेड में विनिवेश के बारे में आठ अगस्त को विभिन्न भागीदारों के साथ चर्चा करेगी। वित्त मंत्री अरूण जेटली की अगुवाई वाला मंत्रियों का एक समूह एयर इंडिया में प्रस्तावित विनिवेश के विभिन्न पहलुओं पर विचार कर रहा है। सरकार ने पवन हंस लिमिटेड में अपनी सारी 51 प्रतिशत हिस्सेदारी बेचने का फैसला किया है। इसमें बाकी 49 प्रतिशत हिस्सेदारी ओएनजीसी के पास है। संसद की स्थायी समिति परिवहन, पर्यटन व संस्कृति आठ अगस्त को एयर इंडिया तथा पवन हंस में विनिवेश के बारे में नागर विमानन मंत्रालय तथा निवेश व लोक आस्ति प्रबंधन विभाग (दीपम) के विचार सुनेगी। दीपम वित्त मंत्रालय के अधीन आता है। इस 31 सदस्यीय समिति की अध्यक्षता तृणमूल कांग्रेस के नेता मुकुल राय कर रहे हैं। उल्लेखनीय है कि आर्थिक मामलों की मंत्रिमंडलीय स​मिति ने पिछले साल 27 अक्तूबर को पवन हंस में रणनीतिक विनिवेश को सैद्धांतिक मंजूरी दी थी। समिति ने 28 जून को एयर इंडिया व इसकी पांच अनुषंगियों में रणनीतिक विनिवेश पर विचार को सैद्धांतिक मंजूरी प्रदान की थी। एयर इंडिया व पवन हंस की कर्मचारी यूनियनें प्रस्तावित विनिवेश का विरोध कर रही हैं।  