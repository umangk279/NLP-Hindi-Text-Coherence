चक्रवात अंपन की स्थिति की समीक्षा के लिए प्रधानमंत्री नरेंद्र मोदी आज शाम गृह मंत्रालय और राष्ट्रीय आपदा प्रबंधन प्राधिकरण के साथ बैठक करेंगे.  ओडिशा में आफत के रूप में अंपन तूफान दस्तक देने को तैयार है. मौसम विज्ञान विभाग ने चेतावनी दी है कि बंगाल की दक्षिण खाड़ी के मध्य भागों में बहुत गंभीर चक्रवाती तूफान अंपन अगले 6 घंटों में तेजी लाने वाला है. दक्षिण बंगाल की खाड़ी के मध्य भागों में अक्षांश 12.5°N और देशांतर 86.4°E के पास, पारादीप (ओडिशा) के दक्षिण में लगभग 870 किमी का बहुत गंभीर चक्रवाती तूफान आने वाला है. आईएमडी ने सोमवार को एक ट्वीट में कहा, "अगले छह घंटों में एक अत्यधिक गंभीर चक्रवाती तूफान आएगा. ये 20 मई की दोपहर दीघा और हटिया द्वीप के बीच पश्चिम बंगाल-बांग्लादेश तट को पार करेगा. आईएमडी ने अगले 4 दिनों के लिए गंभीर चक्रवाती तूफान अंपन के चलते वर्षा की चेतावनी जारी की है. मछुआरों को सलाह दी गई है कि वे अगले 24 घंटों के दौरान बंगाल की दक्षिणी खाड़ी में 17-18 मई के दौरान बंगाल की केंद्रीय खाड़ी और 18-20 मई के दौरान बंगाल की उत्तरी खाड़ी में आवाजाही न करें. दिल्ली में मौसम विज्ञान विभाग के महानिदेशक मृत्युंजय महापात्र ने बताया कि अंपन में धूल नहीं होगी. तटीय क्षेत्रों में आने वाले चक्रवात समुद्र से आते हैं इसलिए इनमें नमी बहुत ज्यादा होती है, इसलिए जहां ये जाते हैं वहां तेज हवा के साथ बारिश होती है. इसके साथ इनकी वायु गति भी बहुत ज्यादा होती है. उन्होंने कहा कि 12 घंटों के अंदर अंपन के सुपर चक्रवात में बदलने की उम्मीद है. ये अभी उत्तर-उत्तर पूर्व दिशा में गति करेगा. 20 तारीख की दोपहर/शाम को ये दीघा/हटिया द्वीपों के बीच से जाएगा. इस दौरान इसकी गति 155-165 किमी/घंटा और गंभीर होने पर 185 किमी/घंटा तक हो सकती है. 