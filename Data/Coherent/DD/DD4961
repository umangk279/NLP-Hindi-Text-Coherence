बुद्धिजीवियों के खिलाफ देशद्रोह की कार्रवाई को लेकर केंद्र सरकार को घेरने की कोशिश पर सूचना-प्रसारण मंत्री प्रकाश जावडेकर ने एतराज जताते हुए, कहा कि सरकार पर राजनैतिक द्वैश के तहत आरोप लगाए गए।  केंद्रीय मंत्री प्रकाश जावडेकर ने कहा कि बुद्धिजीवियों और कलाकारों के खिलाफ राजद्रोह के मुकदमे के लिए विपक्ष द्वारा मोदी सरकार को जिम्मेदार ठहराना पूरी तरह से गलत है और यह निहित स्वार्थों द्वारा फैलाई गई झूठी बात है। उन्होंने कहा कि इस मामले का भाजपा या केंद्र सरकार से कोई लेना-देना नहीं है। केंद्रीय मंत्री ने कहा कि एक याचिका के बाद बिहार की अदालत ने प्राथमिकी दर्ज करने का आदेश दिया था। मामले में सरकार ने कोई प्राथमिकी दर्ज नहीं कराई है। उन्होंने कहा कि इसका भाजपा और सरकार से कोई लेना-देना नहीं है। यह झूठी अफवाह है जिसका इस्तेमाल हमेशा मोदी सरकार को बदनाम करने के लिए किया जाता है और ऐसी तस्वीर बनाई जाती है कि अभिव्यक्ति की स्वतंत्रता के अधिकार का गला घोंटा जा रहा है। बिहार के मुजफ्फरपुर में मुख्य न्यायिक मजिस्ट्रेट सूर्य कांत तिवारी के आदेश के बाद इन हस्तियों पर प्राथमिकी दर्ज हुई है। याचिका एक स्थानीय वकील सुधीर कुमार ओझा ने दर्ज कराई थी। केंद्रीय मंत्री जावडेकर ने बिना किसी का नाम लिए हुए कहा कि मोदी सरकार को बदनाम करने के लिए यह आलोचकों का पुराना तरीका है और इस मामले में भी यही हो रहा है। इस पूरे गिरोह का नेटवर्क पूरी दुनिया में है लेकिन जनता को पता है कि कौन किस चीज के लिए खड़ा होता है। 