स्पोर्ट्स अथॉरिटी ऑफ़ इंडिया का नाम बदलकर अब स्पोर्ट्स इंडिया हो गया है. बुधवार को स्पोर्ट्स अथॉरिटी ऑफ़ इंडिया की गवर्निंग बॉडी की 50वीं बैठक के बाद ये फ़ैसला लिया गया.  खेल मंत्री राज्यवर्द्धन राठौर ने ये जानकारी दी. खेल मंत्री ने इस मौके पर ये भी कहा कि खिलाड़ियों को दी जाने वाली सुविधाओं में भी इज़ाफ़ा होगा और उनकी डाइट पर प्रतिदिन होने वाले खर्च को बढ़ाया जाएगा, ताकि आने वाले समय में उनका प्रदर्शन और बेहतर हो सके. इसके साथ ही कोच के पद को और ऊंचा उठाया जाएगा और अहम फ़ैसलों में उनकी राय को शामिल किया जाएगा. डिसीजन मेकिंग में कोच की भूमिका अहम होगी. सरकार राष्ट्रीय अकादमियों में ट्रेनिंग ले रहे खिलाड़ियों की डाइट पर होने वाले खर्च को बढ़ाकर पहले ही साढ़े चार सौ रुपये प्रतिदिन कर चुकी है. खेल प्राधिकरण के खिलाड़ियों पर होने वाले पोषण खर्च को बढ़ाने से ये खिलाड़ी आने वाले समय में निश्चित तौर पर खेलों में अच्छा प्रदर्शन कर सकेंगे. 