बुधवार को सीबीआई ने गैंगस्‍टर से नेता बने अतीक अहमद के खिलाफ बड़ी कार्रवाई की गई है। CBI ने बाहुबली नेता के कई ठिकानों पर छापे मारे हैं।   जानकारी के अनुसार, जांच एजेंसी ने अतीक के इलाहाबाद स्थित घर और दफ्तर पर भी छापेमारी की है. जांच अधिकारी फिलहाल जांच पड़ताल में जुटे हैं. देवरिया जेल कांड के बाद कोर्ट ने आदेश जारी किया था, जिसके बाद केंद्रीय जांच एजेंसी ने अतीक के खिलाफ यह कार्रवाई की है। बता दें कि अतीक अहमद को उत्‍तर प्रदेश से गुजरात के जेल में भेज दिया गया है। सीबीआई की चार टीम मार रही है छापे। देवरिया जेल में लखनऊ के कारोबारी मोहित जयसवाल की पिटाई मामले में कोर्ट के आदेश पर छापेमारी हो रही है। अतीक पर आरोप है कि उन्होंने अपने गुर्गों से मोहित जायसवाल को अगवा करा लिया था और देवरिया जेल में पिटाई की थी। मोहित जायसवाल की चार कंपनियां भी अतीक और उसके गुर्गों के नाम पर करने का आरोप है। इससे पहले पूर्व सांसद और माफिया अतीक अहमद द्वारा देवरिया जेल में लखनऊ के व्यापारी की पिटाई मामले में गठित जांच टीम की रिपोर्ट में कई खुलासे हुए थे। रिपोर्ट के मुताबिक देवरिया जेल की बैरक नंबर सात में अतीक अहमद का दरबार लगता था। जेल मैनुअल की धज्जियां उड़ाते हुए रोजाना इस बैरक में 8-9 लोग मौजूद रहते थे। रिपोर्ट में खुलासा किया गया है कि जिस दिन व्यापारी मोहित जायसवाल को अगवा कर देवरिया जेल ले जाया गया उस दिन भी बैरक में 13 लोग मौजूद थे। ये बात भी सामने आई है कि उनके जाने के बाद जेल प्रशासन के अफसरों ने सीसीटीवी फुटेज के साथ छेड़छाड़ कर इसे मिटाने की भी कोशिश की। बता दें, लखनऊ के रीयल एस्टेट कारोबारी मोहित जायसवाल का 26 दिसंबर 2018 को अपहरण कर देवरिया जेल ले जाया गया जहां उनकी पिटाई की गई थी। पिटाई से उनके हाथ की उंगली टूट गई थी। मामला मीडिया में आने के बाद डीएम अमित किशोर ने एडीएम प्रशासन राकेश पटेल और एएसपी शिष्यपाल सिंह के नेतृत्व में छह सदस्यों की जांच टीम गठित की थी। डीडी न्यूज संवाददाता नीरज सिंह की रिपोर्ट 