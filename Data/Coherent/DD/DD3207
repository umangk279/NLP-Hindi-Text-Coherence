दिल्ली में चल रहे विधानसभा चुनाव में विभिन्न राजनीतिक दलों ने अपना-अपना प्रचार और तेज कर दिया है। चुनावी मैदान में बीजेपी के स्टार प्रचारक ताल ठोंक रहे हैं। पार्टी के राष्ट्रीय अध्यक्ष जे पी नड्डा ने पांडव नगर में पार्टी के पक्ष में एक नुक्कड़ सभा को संबोधित किया वहीं केंद्रीय गृह मंत्री अमित शाह ने मुस्तफाबाद और करावल नगर में एक जनसभा को संबोधित किया, केन्द्रीय मंत्री प्रकाश जावड़ेकर ने भी कांग्रेस और आप पर जमकर निशाना साधा।  केन्द्रीय मंत्री प्रकाश जावड़ेकर ने भी एक प्रेस कॉफ्रेंस कर आप और कांग्रेस सरकार पर जमकर हमला किया। दिल्ली के मुख्यमंत्री अरविंद केजरीवाल और उप-मुख्यमंत्री मनीष सिसौदिया ने भी आज दिल्ली में कई जगहों पर चुनावी सभाएं कर पार्टी के पक्ष में वोट मांगे। इस सबके बीच निर्वाचन आयोग ने ट्विटर को आगामी दिल्ली विधानसभा चुनाव में भाजपा उम्मीदवार कपिल मिश्रा के विवादित ट्वीट को हटाने का निर्देश दिया है, इससे पहले कपिल मिश्रा के बयान पर शुक्रवार को चुनाव आयोग ने नोटिस जारी किया। कुल मिलाकर जैसे-जैसे दिल्ली में चुनावों की तारीख नजदीक आ रही है राजनैतिक दलों ने यहां होने वाले विधानसभा चुनाव के लिए अपनी पूरी ताकत झौंक दी है। 