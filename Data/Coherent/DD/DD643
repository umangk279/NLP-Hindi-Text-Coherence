राष्ट्रपति रामनाथ कोविंद ने कोविड-19 से कारगर ढंग से निपटने में केंद्र, राज्‍यों और केंद्रशासित प्रदेशों के प्रयासों की सराहना की है। उन्‍होंने कहा कि उच्‍च जनसंख्‍या घनत्‍व के साथ विस्‍तृत और विविध राष्‍ट्र के लिए कोरोना वायरस का कारगर प्रबंधन करने और उसका फैलाव रोकने के लिए व्‍यापक मानव प्रयास अपेक्षित थे।  राष्ट्रपति रामनाथ कोविंद आज 74वें स्वतंत्रता दिवस की पूर्व संध्या पर राष्ट्र को संबोधित कर रहे थे। राष्ट्रपति कोविंद ने कहा कि इस वर्ष स्‍वतंत्रता दिवस समारोहों वैश्विक महामारी के कारण सीमित रहेंगे। राष्ट्रपति कोविंद ने डॉक्‍टरों, स्‍वास्‍थ्‍य कार्मिकों, आपदा प्रबंधन टीमों, पुलिसकर्मियों, सफाई कर्मचारियों, वितरण कर्मचारियों, परिवहन, रेलवे, विमानन कार्मिकों, विभिन्‍न सेवा प्रदाताओं, सरकारी कर्मचारियों, समाज सेवी संगठनों और उदार नागरिकों के प्रयासों की सराहना की, जिन्‍होंने जीवन बचाने और अनिवार्य सेवायें सुनिश्चित करने में अपनी ड्यूटी से आगे बढकर काम किया।उन्‍होंने अपने संबोधन में उन स्‍वतंत्रता सेनानियों और शहीदों को याद किया जिन्‍होंने देश के लोगों को स्‍वतंत्र राष्‍ट्र में रहने का अवसर प्रदान किया। उन्‍होंने कहा कि भारत के प्रतिभाशाली नेताओं ने साझा राष्‍ट्रीय भावना को मजबूती प्रदान करने के लिए दुनियाभर की विविधता को एकता में रूपांतरित किया। राष्‍ट्रपिता महात्‍मा गांधी का स्‍मरण करते हुए राष्ट्रपति ने कहा कि उनकी शिक्षाएं हमेशा प्रासंगगिक रहेंगी और आने वाले वर्षों में विश्‍व का मार्गदर्शन करेंगी। पूर्वोतर और पूर्वी राज्‍यों में चक्रवात और बाढ के कारण आई प्राकृतिक आपदाओं के बारे में राष्‍ट्रपति ने कहा कि समाज के सभी वर्गों ने सामूहिक प्रयासों के जरिये आपदाओं में फंसे लोगों की सहायता की। राष्ट्रपति कोविंद ने जोर देकर कहा कि महामारी के खिलाफ लडाई में सबसे महत्‍वपूर्ण है प्रत्‍येक नागरिक के लिए जीवन और आजीविका सुनिश्चित करना। उन्‍होंने कहा कि वायरस की रोकथाम के प्रयासों के साथ सरकार ने उचित समय पर कल्‍याण उपाय भी शुरू किये जिनकी बदौलत करोडों लोग जीविका अर्जित करने में सफल रहे और उनके कष्‍ट कम करने में मदद मिली। राष्ट्रपति कोविंद ने सरकार के कुछ प्रमुख कार्यक्रमों की चर्चा की। इनमें अन्‍य के अलावा प्रधानमंत्री गरीब कल्‍याण योजना, एक राष्‍ट्र, एक राशनकार्ड, वंदेभारत मिशन और श्रमिक स्‍पेशल रेलगाडियों का संचालन जैसे कार्यक्रम प्रमुख थे। उन्‍होंने कहा कि सरकार के इन कार्यक्रमों से एक कठिन दौर में लोगों का जीवन आसान बनाने में मदद मिली।  उन्‍होंने कहा कि भारत ने मौजूदा कोरोना संकट को एक अवसर के रूप में समझा है और सरकार ने जीवन के सभी क्षेत्रों से संबद्ध लोगों को लाभ पहुंचाने के लिए अनेक ऐतिहासिक सुधार किये हैं। श्री कोविंद ने महामारी से मानवता के समक्ष उत्‍पन्‍न कुछ महत्‍वपूर्ण चुनौतियों की चर्चा की।  राष्ट्रपति कोविंद ने समूचे विश्‍व के बेहतर स्‍वास्‍थ्‍य की कामना की और सभी लोगों से अपील की कि वे सावधानी बरतना जारी रखें और कोरोना वायरस के संकट को दूर करने में जिम्‍मेदारी से काम करें। 