अयोध्या में राम जन्म भूमि विवाद मामले में सु्प्रीम कोर्ट ने सुनवाई 14 मार्च तक टाल दी है. दोनों पक्षों ने अतिरिक्त दस्तावेज़ और हाईकोर्ट में साक्ष्य के रूप में रखे गए दस्तावेज़ों के अनुवाद के लिए और समय की मांग की, जिसको स्वीकार करते हुए अदालत ने सुनवाई 14 मार्च तक टाल दी.  देश के प्रधान न्यायाधीश जस्टिस दीपक मिश्रा ने कहा कि वह इस मामले की सुनवाई किसी भी अन्य ज़मीन विवाद की ही तरह ही होगी. इससे पहले गुरुवार को कोर्ट को बताया गया कि इस मामले में 550 से ज्यादा साक्ष्य और 87 गवाह थे. गीता, महाभारत और कई अन्य धार्मिक ग्रंथों को भी साक्ष्य के तौर पर रखा गया है लेकिन अब भी कई दस्तावेज़ों का अनुवाद होना बाकी है. 