अंतरराष्ट्रीय श्रम दिवस के अवसर पर दमन में श्रम सत्कार समारोह का शुभारंभ हुआ। मध्य प्रदेश की राज्यपाल आनंदीबेन पटेल और सूचना एवं प्रसारण मंत्री स्मृति ईरानी ने इस कार्यक्रम की शुरुआत की।   इस मौके पर केंद्रीय मंत्री स्मृति ईरानी ने स्पर्श योजना के पोर्टल की शुरूआत की, जिसके जरिए श्रमिक किराए पर रहने के लिए सस्ते और अच्छे मकान के लिए ऑनलाइन आवेदन कर सकते हैं। इसके अलावा इस मौके पर दमन के असंगठित मजदूर लाभार्थियों को विभिन्न योजनाओं के तहत स्वास्थ्य, शिक्षा तथा अन्य सुविधाएं भी मुहैया कराई गई। साथ ही केंद्रीय मंत्री स्मृति ईरानी ने श्रमयोगी प्रसाद योजना के तहत स्वच्छ वातावरण में श्रमिकों को भोजन देने के लिए दमन एवं दीव प्रशासन को बधाई भी दी। स्मृति ईरानी ने कहा कि प्रधानमंत्री ने हमेशा कौशलयुक्त श्रम पर जोर दिया है। प्रधानमंत्री कौशल विकास योजना के तहत चार केंद्रों की स्थापना के लिए उन्होंने केंद्रशासित प्रशासन को बधाई दी। इस अवसर पर दाभेल स्टेडियम की भी आधारशिला रखी गई। 