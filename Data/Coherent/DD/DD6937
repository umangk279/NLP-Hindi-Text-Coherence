उत्तर प्रदेश में एक बार फिर जहरीली शराब ने अपना कहर बरपाया है. राज्य के बाराबंकी जिले के रामनगर के रानीगंज में ज़हरीली शराब पीने से अब तक 12 लोगों मौत हो गई है. मृतकों में एक ही परिवार के चार लोग शामिल हैं. कई लोगों का गंभीर हालत में अस्पताल में इलाज चल रहा है.  इस कांड के मद्देनजर पुलिस ने जहां अब तक एक आरोपी को गिरफ्तार कर लिया है वहीं तीन लोगों के खिलाफ केस भी दर्ज कर लिया है. पुलिस की तरफ से बाकी आरोपियों की गिरफ्तारी के लिए लगातार दबिश जारी है. घटना के मद्देनजर जिला आबकारी अधिकारी समेत दस लोगों को निलंबित कर दिया गया है. इस बीच मुख्यमंत्री योगी आदित्यनाथ ने एक ट्वीट के जरिए घटना पर दु:ख जताते हुए कहा कि “बाराबंकी जनपद में सोमवार रात्रि जहरीली शराब पीने से हुई मौतों की खबर से मन क्षुब्ध है. दोषियों को बख्शा नहीं जाएगा. जिले के डीएम व एसपी को तत्काल मौके पर पहुंचकर पीड़ितों को उपचार दिलाने एवं प्रमुख सचिव आबकारी को जांच कर दोषियों के विरुद्ध सख्त कार्रवाई के निर्देश दिए.” उत्तर प्रदेश सरकार के मुताबिक घटना की जांच के लिए अयोध्या के आयुक्त, पुलिस महानिरीक्षक और आबकारी विभाग के आयुक्त की टीम बनाई गई है, जो विभिन्न पहलुओं की जांच कर 48 घंटे के अंदर रिपोर्ट देगी. उन्होंने बताया कि मुख्यमंत्री योगी आदित्यनाथ ने घटना में मारे गए लोगों के परिजनों को 2-2 लाख रुपये की मदद का एलान करते हुए दोषियों के खिलाफ सख्त कार्रवाई के आदेश दिए हैं. इस बीच प्रदेश के आबकारी मंत्री जय प्रताप सिंह ने संवाददाताओं से कहा कि यह घटना बेहद गंभीर है क्योंकि जिस शराब को पीने से लोगों की मौत हुई वह आबकारी विभाग के पंजीकृत विक्रेता के यहां से ली गई थी और उसमें संभवतः पहले से मिलावट की गई थी. ऐसे में यह मामला बेहद गंभीर है. इस बीच राज्य के एडीजी का कहना है कि दोषियों के खिलाफ सख्त कार्रवाई की जा रही है. दरअसल बाराबंकी के रामनगर थाना क्षेत्र के रानीगंज गांव और उसके आसपास के इलाकों के कई लोगों ने बीती रात शराब पी थी उसके बाद उनकी तबीयत खराब हो गई. शराब पीने से बीमार 16 लोगों को लखनऊ के किंग जॉर्ज चिकित्सा विश्वविद्यालय अस्पताल में भर्ती कराया गया है. मामले की जांच के लिए गठित उच्च स्तरीय टीम अन्य पहलुओं के अलावा इस बात की भी जांच करेगी कि कहीं इस घटना के पीछे कोई राजनीतिक साजिश तो नहीं है. 