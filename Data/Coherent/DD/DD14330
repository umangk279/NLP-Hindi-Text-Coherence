अमेरिका में डॉक्टरों ने दुनिया का पहला सफल लिंग और अंडकोश ट्रांसप्लांट किया है. यह ट्रांसप्लांट अफगानिस्तान में घायल हुए एक सैनिक का हुआ है. डॉक्टरों ने अमेरिका के जॉन्स हॉपकिन्स हॉस्पिटल में सैनिक के लिंग और अंडकोश का सफल ट्रांसप्लांट किया. डॉक्टरों ने सैनिक के लिंग और अंडकोश के अलावा उदर की भित्ति के कुछ हिस्सा का भी ट्रांसप्लांट किया.  घायल सैनिक के लिंग और अंडकोश के ट्रांसप्लांट में सर्जनों को 14 घंटे लगे. 11 सर्जनों की टीम ने इस काम को अंजाम दिया. रॉयटर की खबर के मुताबिक, अफगानिस्तान में एक डिवाइस में विस्फोट होने की वजह से सैनिक बुरी तरह से घायल हो गया था. सैनिक का लिंग और अंडकोश क्षतिग्रस्त हो गया था. घायल सैनिका का ऑपरेशन 9 प्लास्टिक सर्जन और 2 यूरोलॉजिकल सर्जन की टीम ने किया. हॉस्पिटल की तरफ से अभी सैनिक की पहचान उजागर नहीं की गई है. डॉक्टरों की टीम ने सैनिक के पूरे लिंग का ट्रांसप्लांट किया है जो कि दुनिया में अभी तक इस तरह का पहला ट्रांसप्लांट है. मीडिया रिपोर्ट्स के मुताबिक, घायल सैनिक को इसी हफ्ते के आखिर तक हॉस्पिटल से डिस्चार्ज कर दिया जाएगा. डॉक्टर डब्ल्यूपी एंड्रू का कहना है, हम उम्मीद करते हैं जल्द ही सैनिक पेशाब और यौन क्रिया कर पाएगा. 