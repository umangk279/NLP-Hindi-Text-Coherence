पाकिस्तान ने जम्मू-कश्मीर के अरनिया सेक्टर में अंतरराष्ट्रीय सीमा के नज़दीक फिर संघर्ष विराम का उल्लंघन किया है. गोलीबारी में 3 नागरिक घायल हो गए हैं.  रविवार रात से ही अंतरराष्ट्रीय बॉर्डर पर पाकिस्तान की ओर से सीजफायर का उल्लंघन कर गोलीबारी की जा रही है. फायरिंग के कारण ही अरनिया के आस-पास के 5 किमी क्षेत्र के सभी स्कूलों को बंद किया गया है. अरनिया क्षेत्र के त्रेवा गांव को भी निशाना बनाया गया है. सीमा पार से इस गांव में भी मोर्टार दागे गए हैं. सीमा पार से लगातार हो रही गोलीबारी के कारण सीमा के करीब रह रहे लोगों ने अपने घरों को छोड़कर सुरक्षित स्थानों पर जाना शुरू कर दिया है. सीमा पर रमज़ान के महीने में युद्ध विराम के उल्लंघन को लेकर केन्द्रीय मंत्री जितेन्द्र सिंह ने पाकिस्तान की कड़ी निंदा की है. उन्होंने कहा कि जो लोग सीमा पार से गोलीबारी कर रहे हैं उन्होंने दुनिया के सामने साबित कर दिया है कि उनका रमज़ान, इस्लाम और पवित्र कुरान में विश्वास नहीं है. उन्होंने ये भी कहा कि सीमा पर जवान पाकिस्तानी रेंजर्स का मुंहतोड़ जवाब दे रहे हैं. 