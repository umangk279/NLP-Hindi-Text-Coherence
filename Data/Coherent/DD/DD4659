दिल्ली में स्ट्रीट क्राइम पर लगाम लगाने के लिए पुलिस ने एक नई पेट्रोलिंग वैन की शुरुआत की थी, जिसे प्रखर नाम दिया गया था. पहले 15 प्रखर वैन को लॉन्च किया गया था और आज इसकी संख्या में बढ़ोतरी करते हुए इसमें 15 और नई वैनों को शामिल किया गया है.  इस वैन को उन इलाकों में चलाया जा रहा है, जहां अपराध की घटनाएं सबसे ज्यादा होती हैं. ये गाड़ियां पीसीआर के अंतर्गत है. शुरुआत में सभी जिलों में एक-एक गाड़ी दी गई थी और अब 15 और नई वैन इसके काफिले में शामिल की गई हैं. दिल्ली पुलिस ने सभी 15 प्रखर वैन में महिला स्टाफ को भी तैनात किया गया है. इन पुलिसकर्मियों को स्पेशल ट्रेनिंग दी गई है, जो किसी भी हालात से निपटने के लिए सक्षम हैं. इस तरह की पहल का मकसद साफ है कि दिल्ली वाले बेखौफ कहीं भी जा सकें और अपराधियों पर लगाम लगाई जा सके. दिल्ली पुलिस आयुक्त अमूल्य पटनायक को उम्मीद है कि इसके जरिए स्ट्रीट क्राइम पर लगाम लगेगी. 