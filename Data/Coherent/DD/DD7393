कांग्रेस अध्यक्ष राहुल गांधी ने शुक्रवार को गुजरात और कर्नाटक में चुनाव प्रचार किया. राहुल गांधी ने अपने भाषणों में दावा किया कि देश की जनता उनकी न्याय योजना को बेहद पंसद कर रही है. उधर राहुल गांधी की बहन प्रियंका गांधी वाड्रा ने देर शाम कानपुर में रोड शो किया, लेकिन कांग्रेस को बड़ा झटका तब लगा, जब कांग्रेस की तेज-तर्रार प्रवक्ता प्रियंका चतुर्वेदी ने कांग्रेस छोड़कर शिवसेना ज्वाइन कर ली.  लोकसभा चुनावों के लिए जारी प्रचार के बीच कांग्रेस को लगा है तगड़ा झटका. कांग्रेस की राष्ट्रीय प्रवक्ता प्रियंका चतुर्वेदी ने पार्टी से इस्तीफ़ा दे दिया है. मथुरा में अपने साथ कथित तौर पर बदसलूकी करने वाले कांग्रेस कार्यकर्ताओं के खिलाफ हुई अनुशासनात्मक कार्रवाई को निरस्त किए जाने पर खुलकर नाराजगी जताने के बाद प्रियंका चतुर्वेदी ने गुरुवार को पार्टी से इस्तीफा दे दिया और शुक्रवार को शिवसेना में शामिल हो गईं. मुंबई में शिवसेना प्रमुख उद्धव ठाकरे की मौजूदगी में प्रियंका पार्टी में शामिल हुईं. प्रियंका ने जहां इस बात से इंकार किया कि वो टिकट न मिलने के कारण पार्टी छोड़ रही हैं, वहीं उद्धव ने कहा कि वो मुंबई ही नहीं बल्कि पूरे देश में शिवसेना के लिए काम करेंगी. गौरतलब है कि प्रियंका कांग्रेस की राष्ट्रीय प्रवक्ता और मीडिया विभाग की संयोजक की भूमिका में थीं और मथुरा प्रकरण को लेकर बुधवार को खुलकर नाराजगी जताई थी. हालांकि कांग्रेस ने इस्तीफे को ज्यादा तवज्जो नहीं दी है. इस बीच कांग्रेस का प्रचार भी जोरों पर है. पार्टी अध्यक्ष राहुल गांधी ने शुक्रवार को गुजरात और कर्नाटक का दौरा किया. राहुल ने कहा कि उनकी पार्टी की न्याय योजना को जनता खूब पसंद कर रही है. राहुल ने कहा कि वो देश भर का दौरा कर रहा है और उन्होंने देखा है कि देश में कांग्रेस के पक्ष में अंडर करंट है. राहुल के साथ ही उनकी बहन और पूर्वी यूपी की प्रभारी प्रियंका गांधी वाड्रा भी प्रचार में जुटी हैं. प्रियंका शुक्रवार को यूपी के दौरे पर थीं. पहले उन्होंने अमेठी का दौरा किया, जहां गौरीगंज में वो पार्टी कार्यकर्ताओं से मिलीं. बाद में उन्होंने कुछ सभाएं भी की. प्रियंका शाम को कानपुर पहुंचीं, जहां उन्होंने कांग्रेस के प्रत्याशी श्रीप्रकाश जायसवाल के समर्थन में रोड शो किया. प्रियंका ने कानपुर के लोगों से श्रीप्रकाश को भारी बहुमत से जिताने की अपील की, तो साथ ही मोदी सरकार की नीतियों पर हमला बोला. वहीं गुजरात के सुरेंद्रनगर जिले के एक गांव में शुक्रवार को एक चुनावी रैली में संबोधन के दौरान कांग्रेस नेता हार्दिक पटेल को एक अज्ञात व्यक्ति ने थप्पड़ मार दिया. यहां मौजूद कांग्रेस कार्यकर्ताओं ने उस व्यक्ति को पकड़ लिया और उसे रैली स्थल से बाहर लेकर चले गए. हमले के बाद हार्दिक पटेल ने इसके लिए बीजेपी को जिम्मेदार ठहराया. इस बीच दिल्ली में आम आदमी पार्टी और कांग्रेस में गठबंधन की उम्मीदें गुरुवार को उस समय खत्म हो गई थीं, जब कांग्रेस नेता पीसी चाको ने कहा कि दिल्ली में आप के साथ गठबंधन की संभावना 'लगभग खत्म' हो गई है. लेकिन शुक्रवार को आम आदमी पार्टी ने एक बार फिर संकेत दिया की उम्मीदें अभी खत्म नहीं हुई हैं और आप के उम्मीदवारों का नामांकन दो दिन के लिए रोक दिया गया है. माना जा रहा है कि वार्ता की उम्मीदों को जिंदा करने के लिए ही आम आदमी पार्टी ने अपने उम्मीदवारों का नामांकन सोमवार तक के लिए टाल दिया है. दिल्ली में नामांकन कराने की अंतिम तारीख 23 अप्रैल है, ऐसे में दोनों दलों को जल्दी ही इस पर फैसला लेना होगा. 