हैदराबाद एनकांउटर को लेकर देश भर में जिस तरह की प्रतिक्रियाएं आ रही हैं, उससे ये साफ है कि लोग चाहते हैं कि बलात्कारियों को न सिर्फ कड़ी से कड़ी सजा मिले बल्कि ये सजा जल्द से जल्द मिलनी चाहिए, और ऐसे मामले तारीख पर तारीख और अपील पर अपील में न फसे। इस सारी बहस के बीच राष्ट्रपति राम नाथ कोविंद ने सुझाव दिया है कि पॉक्सो कानून के तहत अपराध करने वाले अपराधियों को दया याचिका के अधिकार से वंचित कर देना चाहिए।  देश में महिला सुरक्षा और बलात्कारियों को कडी सजी देने के लिए जारी बहस के बीच राष्ट्रपति रामनाथ कोविंद ने इस मामले में एक नया सुझाव दिया है। माउंट आबू में ब्रह्मकुमारी के मुख्यालय में सामाजिक परिवर्तन के लिए महिला सशक्तिकरण पर राष्ट्रीय सम्मेलन में महिलाओं और बच्चियों के खिलाफ होने वाले अपराधों का जिक्र करते हुए राष्ट्रपति ने कहा कि पोक्सो कानून के अधीन आने वाली घटनाओं में अभियुक्तों को दया के अधिकार से वंचित किया जाना चाहिए।  राष्ट्रपति ने कहा कि लड़कों में 'महिलाओं के प्रति सम्मान' की भावना मजबूत बनाने की ज़िम्मेदारी हर माता-पिता की है।  इस बीच केंद्रीय गृह मंत्रालय ने 2012 के निर्भया सामूहिक बलात्कार मामले में एक दोषी की दया याचिका खारिज करने की दिल्ली सरकार की सिफारिश राष्ट्रपति रामनाथ कोविंद को भेज दी है।  