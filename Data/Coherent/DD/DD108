आज बिहार विधानसभा की पहले चरण की 71 सीटों के लिए चुनाव की अधिसूचना जारी हो गई।इसके साथ ही पहले चरण की 71 विधानसभा सीट के लिए नामांकन की प्रक्रिया भी शुरू हो गई। पहले चरण के लिए नामांकन की अंतिम तारीख 8 अक्टूबर है, जबकि पहले चरण का मतदान 28 अक्टूबर को होगा।   बिहार मे पहले चरण के चुनाव की अधिसूचना जारी होने के साथ ही चुनावी सरगर्मी तेज हो गयी है।  मुख्य निर्वाचन आयुक्त सुनील अरोड़ा की अगुवाई में चुनाव आयोग की एक टीम कोविड-19 संक्रमण के बीच हो रहे विधानसभा चुनाव की तैयारियों की समीक्षा के लिए बिहार के दौरे पर थी । गुरुवार को टीम का दौरा पूरा हो गया । अपने दौरान आयोग की टीम ने  विभिन्न राजनीतिक दलों के शिष्टमंडल से मुलाकात करने के साथ प्रशासन एवं पुलिस पदाधिकारियों के साथ चुनाव की तैयारियों को लेकर समीक्षा बैठक की । आयोग ने उग्रवाद प्रभावित गया जिले का भी दौरा किया । चुनाव आयोग ने सभी दलों को आश्वस्त किया कि चुनाव आयोग स्वतंत्र और निष्पक्ष चुनाव के पूरा इंतजाम करेगा । आयोग का कहना है कि चुनाव के दौरान सामाजिक दूरी समेत नियमों का पालन कराया जाएगा और इस बारे में मतदाताओं को जानकारी दी जाएगी । चुनाव आयोग ने कहा कि 2015 के विधानसभा चुनाव में 6.7 करोड़ वोटर थे जबकि इस बार 7.29 करोड़ वोटर हैं । कोविड को देखते हुए पोलिंग बूथ की संख्या बढाय़ी गयी है ।  2015 के विधानसभा चुनाव में जहां  65 हजार 333 पोलिंग बूथ थे तो इस बार  एक लाख 6 हजार 526 पोलिंग बूथ बनाए गए हैं । उग्रवाद प्रभावित इलाकों को छोड़कर मतदान सुबह सात से छह बजे तक होगा  । चुनाव को संपन्न कराने के लिए इस बार अधिकतम सुरक्षा बल तैनात होंगे ।   कोविड पॉजिटिव मतदाता मतदान के आखिरी घंटे में वोट दे सकते हैं । कनटेनमेंट जोन के लोग अपने इलाके में मतदान कर सकेंगे ।  80 साल से ऊपर से मतदाताओं के लिए  भी पोस्टल बैलेट का इंतजाम किया जाएगा । 15 आवश्यक सेवाओं का चयन किया गया है जिनके लिए पोस्टल बैलेट का इंतजाम किया जा रहा है । चुनाव खर्च की सीमा पर विशेष ध्यान दिया जा रहा है । इसके लिए दो विशेष सेवानिवृत्त अधिकारियों की तैनाती की जा रही है।  चुनाव आयोग ने सोशल मी़डिया के दुरुपयोग पर सख्ती की बात कही है और ऐसा करने पर कड़ी कार्रवाई होगी ।  बिहार विधानसभा चुनाव  के पहले चरण के लिए 28 अक्तूबर को वोटिंग होगी। चुनाव आयोग ने पहले चरण के मतदान के लिए  अधिसूचना जारी कर दी है । आज से पहले चरण के नामांकन का काम शुरु हो गया है । इस बार उम्मीदवार ऑनलाइन अथवा ऑफलाइन दोनों तरह से चुनाव के लिए अपना नामांकन दाखिल कर सकेंगे । इस बीच राजनीतिक दलों ने भी अपनी तैयारियां तेज कर दी है । राज्य के दोनों गठबंधनों में सीटों के बंटवारे पर चर्चा जारी है । एनडीए की बात करें तो गुरुवार को पटना में बैठकों का दौर जारी रहा । तमाम नेताओं ने बैठक कर सीट बंटवारे पर विचार विमर्श किया । बुघवार को दिल्ली में बीजेपी के राष्ट्रीय अध्यक्ष जेपी नड्डा के घर बिहार बीजेपी नेताओं की बैठक हुई थी । बैठक में अमित शाह के साथ ही बिहार प्रदेश बीजेपी अध्यक्ष संजय जायसवाल  . उप मुख्मंयत्री सुशील कुमार मोदी , नित्यानंद राय,  मौजूद थे। बुधवार को ही महाराष्ट्र के पूर्व सीएम देवेंद्र फडणवीस को बीजेपी ने बिहार चुनाव का प्रभारी नियुक्त किया । उधर महागठबंधन में भी चर्चाओं का दौर जारी है । हर गठबंधन का कहना है कि जल्दी ही सीट बंटवारे को अंतिम रुप दे दिया जाएगा । वैसे तो राज्य में दो ही प्रमुख गठबंधन नजर आ रहे हैं एक बीजेपी-जदयू  एलजेपी और हम पार्टी. का तो दूसरी तरफ राष्ट्रीय जनता दल के नेतृत्व वाला महागठबंधन है, जिसमें कांग्रेस और वामदल हैं.  । हालांकि अब आरएलएसपी और बीएसपी  गठबंधन के साथ ही पप्पू यादव का गठबंधन भी मैदान में है । कुल मिलाकरबिहार चुनाव के लिए राजनीति का शतरंज बिछ चुका है और सभी दलों ने अपना दांव खेलना शुरू कर दिया है। 