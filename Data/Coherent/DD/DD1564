छत्तीसगढ़ के नक्सल प्रभावित दंतेवाड़ा जिले में सुरक्षाबलों ने मुठभेड़ में 8 लाख रुपये के इनामी नक्सली को मार गिराया है. पुलिस अिधकारी ने इसकी जानकारी दी.  दंतेवाड़ा जिले के पुलिस अधीक्षक अभिषेक पल्लव ने मंगलवार को बताया कि जिले के हुर्रेपाल और बेचापाल गांव के जंगल के मध्य डीआरजी और एसटीएफ के संयुक्त दल ने मुठभेड़ में एक नक्सली को मार गिराया है. पल्लव ने बताया कि जिले में नक्सल विरोधी अभियान में सुरक्षाबलों को गस्त पर रवाना किया गया था. दल जब हुर्रेपाल और बेचापाल गांव के मध्य में था तब नक्सलियों ने सुरक्षाबलों पर गोलीबारी शुरू कर दी. इसके बाद सुरक्षाबलों ने भी जवाबी कार्रवाई की. कुछ देर तक दोनों ओर से गोलीबारी के बाद नक्सली वहां से फरार हो गए. अधिकारी ने बताया कि बाद में जब सुरक्षाबलों ने घटनास्थल की तलाशी ली तब वहां से एक नक्सली का शव बरामद किया गया. उन्होंने बताया कि मुठभेड़ में मारे गए नक्सली की पहचान दसरू पुनेम के रूप में की गई है. पुनेम माओवादियों के मिलिट्री प्लाटून नंबर दो का सदस्य था. उसके सिर पर 8 लाख रुपये का इनाम था. 