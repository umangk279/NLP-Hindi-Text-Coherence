भाजपा अध्यक्ष अमित शाह ने झारखंड में आगामी लोकसभा चुनाव की तैयारियों की समीक्षा, आदिवासी समुदाय को संबोधित करते हुए कांग्रेस पर बोला हमला, कहा कांग्रेस सिर्फ ग़रीबी हटाओ की बात करती है जबकि मोदी सरकार ने बदला ग़रीब आदिवासियों का जीवन, अमित शाह आज बिहार का करेंगे दौरा.  बीजेपी अध्यक्ष अमित शाह अपनी बिहार यात्रा के क्रम में आज पटना पहुंचेंगे, जहाँ जेडीयू अध्यक्ष नीतीश कुमार से उनकी मुलाक़ात होगी। अमित शाह के आगमन को लेकर बिहार बीजेपी दफ्तर को मधुबनी पेंटिग से सजाया गया है, जिसमें मोदी सरकार की अनेक योजनाओं की झलक देखने को मिलेगी। बिहार में एनडीए सरकार बनने के बाद बीजेपी अध्यक्ष अमित शाह का यह पहला बिहार दौरा हैं।  भारतीय जनता पार्टी के राष्ट्रीय अध्यक्ष अमित शाह गुरुवार को जेडीयू अध्यक्ष नीतीश कुमार से पटना के राजकीय अतिथिशाला में नाश्ते पर मिलेंगे तो रात्रि भोज पर अमित शाह और नीतीश कुमार की गुफ्तगु मुख्यमंत्री निवास में होगी। दोनों दलों के राष्ट्रीय अध्यक्षों के पटना में मुलाक़ात के कई राजनीतिक मायने तलाशे जा रहे हैं। लोकसभा चुनाव से पहले दोनों दलों के बीच सीटों के बँटवारे को लेकर सियासी हलचल बढ़ गई है। बीजेपी अध्यक्ष अमित शाह बिहार में एनडीए सरकार बनने के बाद पहली बार बिहार के दौरे पर हैं। अमित शाह के स्वागत में पटना के बीजेपी दफ्तर को मिथिला पेंटिंग से सजाया गया है,जिसमें मोदी सरकार की चार साल की उपलब्धियों को रेखांकित किया गया है,मसलन उज्ज्वला योजना, बेटी बचाओ-बेटी पढ़ाओं , स्वच्छ भारत अभियान समेत अनेक सफल योजनाओं को मिथिला की पारंपरिक और मशहूर मधुबनी पेंटिग के ज़रिये दिखलाने की कोशिश की गई है।  अपने दौरे के क्रम में अमित शाह पटना के बापू सभागार में सबसे पहले सोशल मीडिया टीम को टिप्स देंगे। वहीं ज्ञान भवन में बीजेपी के विस्तारकों के साथ भी बैठक होगी। राज्य भर के 10 हज़ार से ज्यादा शक्ति केन्द्र प्रभारियों को अमित शाह बापू सभागार में चुनावी वैतरणी पार करने और बूथ प्रबंधन का मंत्र देंगे। शाम में राजकीय अतिथिशाला में बिहार बीजेपी की चुनाव तैयारी समिति के साथ तीन घंटे की बैठक भी प्रस्तावित है। दिन भर की गहमागहमी और बैठकों के बाद सभी की निगाहें रात्रि भोज पर टिकी रहेंगी,जहाँ बिहार के मुख्यमंत्री नीतीश कुमार मेजबान होंगे तो पाटलिपुत्र की धरती पर अमित शाह मेहमान होंगे। खाने की मेज पर दोनों नेता सियासत भी बतियायेंगे।  राजनीतिक विश्लेषकों की दिलचस्पी खाने की मेज से सियासत की सेज पर रहेगी,जहाँ नीतीश अधिक से अधिक सीटों का बंदोबस्त करना चाहेंगे तो भारतीय राजनीति के चाणक्य अमित शाह की कोशिश सामंजस्य बिठाने की होगी। ताकि 2019 का किला फतह किया जा सके।  