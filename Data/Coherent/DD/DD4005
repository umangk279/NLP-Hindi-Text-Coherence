उपराष्ट्रपति वेंकैया नायडू और प्रधानमंत्री नरेंद्र मोदी समेत तमाम वरिष्ठ सांसदों ने संसद हमले की बरसी पर शहीदों को दी श्रद्धांजलि। 18 साल पहले देश के वीर सपूतों ने आतंकियों के नापाक इरादों को नाकाम करते हुए अपने प्राण किये थे न्यौछावर।<  संसद पर हुए हमले की आज बरसी है। इस मौके पर संसद परिसर में उन शहीदों की शहादत को याद किया गया जिन्होंने 18 साल पहले आतंकियों के नापाक इरादों को नाकाम करने में अपनी जान तक न्यौछावर कर दी। संसद भवन में आयोजित एक विशेष कार्यक्रम में वीर शहीदों को श्रद्धांजलि दी। उपराष्ट्रपति वैंकेया नायडू, प्रधानमंत्री नरेंद्र मोदी, गृह मंत्री अमित शाह, कांग्रेस सांसद सोनिया गांधी समेत तमाम राजनैतिक दलों के वरिष्ठ नेताओं और आम लोगों ने भी उन शहीदों को श्रद्धासुमन अर्पित किए। भारतीय लोकतंत्र के लिहाज़ से आज का दिन बेहद यादगार दिन है। आज से 18 साल पहले 2001 में 13 दिसंबर की सुबह आतंक का काला साया देश के लोकतंत्र की दहलीज तक आ पहुंचा था। संसद का शीतकालीन सत्र के दौरान कुछ आतंकियों ने संसद भवन में घुसने की कोशिश में गोलीबारी की, लेकिन सुरक्षा बलों ने उन्हें ढेर कर दिया। मुठभेड़ में दिल्ली पुलिस के 5 जवान और पार्लियामेंट सिक्यूरिटी सर्विस के 2 सदस्‍य भी शहीद हो गए थे। 