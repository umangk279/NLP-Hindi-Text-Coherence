हैदराबाद में पशु चिकित्सक महिला डॉक्टर के साथ सामूहिक बलात्कार के बाद दरिंदगी से उन्हें जला देने वाले चारों आरोपी पुलिस मुठभेड़ में मारे गए। पुलिस के अनुसार घटना की तमाम कड़ियों को जोड़ने के लिए देर रात चारों आरोपियों को घटनास्थल पर ले जाया गया था, जहां उन्होंने पुलिस पर हमला करके भागने की कोशिश की, जिसके बाद पुलिस को गोली चलानी पड़ी और चारों आरोपी मारे गए.  27 नवंबर को हैदराबाद के पास जिस जगह पर एक महिला पशु चिकित्सक के साथ बलात्कार कर उसको जिंदा जला दिया गया था उसी जगह पर 6 दिसंबर को तड़के मामले के सभी चारों आरोपी पुलिस मुठभेड़ में ढेर हो गए। पुलिस के मुताबिक रेप और हत्या के इस जघन्य मामले के सभी आरोपियों को घटनाक्रम की पुनर्रचना और कुछ सबूत इक्टठा करने के लिए घटनास्थल पर लाया गया था। इस दौरान आरोपियों ने पहले पुलिस पर पत्थर और ड़ंडों से हमला किया और फिर पुलिस से हथियार छीनकर गोलियां चलाईं। जवाबी कार्रवाई में चारो आरोपी मारे गए। पुलिस अधिकारी ने बताया कि इस घटना में दो पुलिसकर्मी भी घायल हुए हैं। पुलिस का ये भी कहना है कि चारों आरोपियों के पास के काफी आपत्तिजनक सामान मिला है। पुलिस के मुताबिक चारों की डीएनए प्रोफाइलिंग की जाएगी और शव परिवार को सौंपा जाएगा।  आरोपियों के मुठभेड़ में मारे जाने से मृतका का परिवार संतुष्ट है और इसके लिए उन्होंने पुलिस और तेलंगाना सरकार का शुक्रिया भी अदा किया। इस बीच राष्ट्रीय मानवाधिकार आयोग  ने हैदराबाद रेप कांड और पुलिस मुठभेड़ में चारों आरोपियों के मारे जाने का संज्ञान लिया और मामले की जांच के आदेश दिए है। शुक्रवार को संसद में भी ये मामला उठा और सदस्यों ने दुष्कर्म के मामलों में दोषियों को जल्द सख्त सजा सुनिश्चित करने की मांग की। सदन के बाहर भी तमाम नेताओं ने इस मसले पर खुलकर बात रखी तो महिला आयोग ने पुलिस का समर्थन किया। पुलिस की तफ्तीश में आया कि इन चारों आरोपियों ने बलात्कार के बाद युवती की गला दबाकर हत्या कर दी थी और बाद में शव को जला दिया था। इस जघन्य हत्याकांड के बाद देश भर में गुस्से की लहर दौड गयी। पुलिस ने 29 नवंबर को चारों को गिरफ्तार किया था और मुठेभड़ के वक्त चारों पुलिस की हिरासत में थे। 