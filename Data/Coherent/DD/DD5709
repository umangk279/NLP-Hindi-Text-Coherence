अंतरराष्ट्रीय मंच पर प्रधानमंत्री नरेन्द्र मोदी की दो टूक... भारत और और पाकिस्तान के बीच सभी मुद्दे द्विपक्षीय हैं और इस में किसी अन्य पक्ष की कोई भूमिका नहीं है। कश्मीर के मुद्दे पर अमेरिकी राष्ट्रपति डॉनल्ड ट्रंप ने कहा कि भारत और पाकिस्तान आपस में बातचीत कर हल निकाल सकते हैं।   प्रधानमंत्री नरेन्द्र मोदी ने आज अंतरराष्ट्रीय मंच पर एक बार फिर जम्मू कश्मीर पर भारत की स्थिति को मज़बूती के साथ रखा और स्पष्ट किया कि इस बारे में किसी भी तीसरे पक्ष की भूमिका का कोई सवाल ही नहीं है। अमेरिकी राष्ट्रपति डॉनल्ड ट्रंप के साथ द्विपक्षीय बातचीत के दौरान प्रधानमंत्री मोदी ने कहा कि भारत और पाकिस्तान के सामने कई बड़ी चुनौतियां हैं जिनका वे मिलकर सामना कर सकते हैं। वहीं, पाकिस्तान को हाथ लग रही निराशा और हताशा का सिलसिला अमेरिकी राष्ट्रपति के बयान के साथ जारी रहा, जिसमें उन्होंने कहा कि भारत और पाकिस्तान आपसी बातचीत से कोई हल निकाल सकते हैं।  अंतरराष्ट्रीय मंच पर प्रधानमंत्री नरेन्द्र मोदी की दो टूक... भारत और और पाकिस्तान के बीच सभी मुद्दे द्विपक्षीय हैं और इस में किसी अन्य पक्ष की कोई भूमिका नहीं है। कश्मीर के मुद्दे पर अमेरिकी राष्ट्रपति डॉनल्ड ट्रंप ने कहा कि भारत और पाकिस्तान आपस में बातचीत कर हल निकाल सकते हैं।  कश्मीर का नाम लिये बिना प्रधानमंत्री मोदी ने स्पष्ट शब्दों में भारत का रुख एक बार फिर दोहराया। उन्होंने कहा कि दोनों देशों के समक्ष अशिक्षा, बीमारी और गरीबी जैसी कई चुनौतियां हैं, जिनका भारत और पाकिस्तान मिलकर सामना कर सकते हैं।  अनुच्छेद 370 के तहत जम्मू कश्मीर का विशेष दर्जा ख़त्म किये जाने के बाद दोनों नेताओं के बीच यह पहली द्विपक्षीय बैठक थी। पिछले दिनों राष्ट्रपति ट्रंप ने जम्मू कश्मीर के मुद्दे पर मध्यस्थता करने संबंधी बयान दिया था. हालांकि, ट्रंप प्रशासन ने हमेशा माना है कि जम्मू-कश्मीर द्विपक्षीय मुद्दा है।  अमेरिकी राष्ट्रपति की प्रतिक्रिया फ़्रांस के राष्ट्रपति इमैनुअल मैक्रौं के उस बयान के दो दिन बाद आई है जिसमें उन्होंने कहा था कि वे पाकिस्तान के प्रधानमंत्री इमरान ख़ान से बात करेंगे और उनसे कहेंगे कि वे तीसरे पक्ष की मध्यस्थता की राह पर जाने के बजाए आपसी बातचीत का रास्ता अपनाएं।  पाकिस्तान ने जम्मू कश्मीर के मुद्दे को कई बार संयुक्त राष्ट्र सुरक्षा परिषद् में भी उठाने की कोशिश की और इस पर विशेष बैठक की मांग की। हालांकि, इन कोशिशों में भी पाकिस्तान नाकाम रहा और UN में इस मुद्दे पर सिर्फ़ बंद दरवाज़ों के भीतर ही चर्चा हुई। इस बैठक में भी ब्रिटेन, फ़्रांस, रूस और अमेरिका ने भारत और पाकिस्तान के बीच द्विपक्षीय वार्ता का समर्थन किया। चीन ऐसा इकलौता देश रहा जिसने पाकिस्तान की हां में हां मिलाई। भारत ने स्पष्ट किया है कि पाकिस्तान के साथ बातचीत की सिर्फ एक शर्त है कि आतंकवाद को शय और आतंकी फंडिंग पर रोक. कश्मीर के मुद्दे पर पाकिस्तान को चारों तरफ़ से हताशा हाथ लग रही है और उसका नकारात्मक ऐजेंडा अंतरराष्ट्रीय मंच पर भी औंधे मुंह गिर रहा है। ऐसे में देखना ये होगा कि पाकिस्तान हक़ीक़त से रूबरू होने को कितना तैयार है और तैयार है भी या नहीं. 