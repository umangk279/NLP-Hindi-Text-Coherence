सेना के तीनों अंगों के बैंड पहली अगस्त 2020 से शुरू हुए पखवाड़े के दौरान पहली बार देश भर में अपनी संगीतमय प्रस्तुति देकर स्वतंत्रता दिवस का जश्न मना रहे हैं. इसका उद्देश्‍य कोरोना के खिलाफ अपनी जान जोखिम में डालकर लड़ाई लड़ रहे योद्धाओं के प्रति देश की ओर से कृतज्ञता का प्रदर्शन करना है.  सेना, नौसेना और पुलिस के बैंडों ने अब तक पोरबंदर, हैदराबाद, बेंगलुरु, अमृतसर, गुवाहाटी, इलाहाबाद, कोलकाता, विशाखापट्टनम, नागपुर और ग्वालियर में अपनी संगीतमय प्रस्तुति दी है. इसी तरह से 7 अगस्त को सेना के बैंड श्रीनगर और कोलकाता में प्रदर्शन करने वाले हैं. सेना के तीनों अंगों के बैंड संयुक्त रूप से दिल्ली में तीन प्रस्तुति देंगे. ये प्रस्तुतियां लालकिले, राजपथ पर और इंडिया गेट पर क्रमशः 8, 9 और 12 अगस्त को दी जाएंगी. सैन्य और पुलिस बैंड 8 अगस्त को मुंबई, अहमदाबाद, शिमला और अल्मोड़ा में भी अपनी प्रस्तुति देंगे. चेन्नई, नसीराबाद, एएनसी (अंडमान और निकोबार कमांड) फ्लैग प्वाइंट और दांडी में 9 अगस्त को तथा इम्फाल, भोपाल और झांसी में 12 अगस्त को ऐसी प्रस्तुतियां दी जाएंगी. इस श्रृंखला का अंतिम प्रदर्शन लखनऊ, फैजाबाद, शिलांग, मदुरै और चंपारण में 13 अगस्त को होगा. 