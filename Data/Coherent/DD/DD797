आंध्र प्रदेश के विशाखापत्तनम में एक बड़ा हादसा हुआ, विशाखापत्तनम के हिंदुस्तान शिपयार्ड लिमिटेड में एक क्रेन गिर जाने से अबतक 11 लोगों की मौत होने की खबर है वहीं एक घायल बताया जा रहा है. अधिकारियों के मुताबिक बड़ी क्रेन गिर गई जिसकी चपेट में आने से इनकी मौत हुई। क्रेन गिरने के बाद शिपयार्ड में अफरा-तफरी मच गई। रिपोर्ट के मुताबिक भारी-भरकम क्रेन के पास कुल लगभग 18 मजदूर काम कर रहे थे। इसी बीच क्रेन टूटकर नीचे गिर गई। क्रेन की चपेट में आने से 11 की मौत हो गई है जबकि एक मजदूर घायल हो गया है जिसको अस्पताल में भर्ती कराया गया है। बताया जा रहा है कि यह हादसा उस समय हुआ जब क्रेन से लोडिंग का ट्रायल किया जा रहा था।  कुछ समय पहले विशाखापट्टनम में ही एक केमिकल फैक्ट्री में गैस रिसाव की घटना सामने आई थी। गैस रिसाव कांड में कई लोगों की मौत भी हो गई थी और कई लोगों को अस्पतालों में भर्ती कराया गया था। गैस इतनी खतरनाक थी कि राह चलते लोग बेहोश होकर गिरने लगे थे। 