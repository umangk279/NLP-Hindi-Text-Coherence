केंद्रीय मंत्री अरुण जेटली ने माओवादी गतिविधियों को देश के लिए खतरा बताया है. अपने ब्लॉग पर एक लेख में केंद्रीय मंत्री ने कहा कि पिछले कुछ दिनों के दौरान उग्रवाद से प्रभावित क्षेत्र के अलावा अन्य जगहों पर भी माओवादी गतिविधियों के सबूत मिले हैं. यह एक खतरनाक प्रवृत्ति है, जिसका एहसास सभी राजनीतिक दलों को होना चाहिए.  उन्होंने कहा कि माओवादी देश की संवैधानिक व्यवस्था और सरकार को हिंसात्मक तरीके से हटाने में विश्वास करते हैं. उनके कथित तंत्र में न तो किसी के पास कोई मौलिक अधिकार है, न कोई कानून, न कोई संसद और न ही किसी को बोलने का अधिकार. लेकिन उनके राजनीतिक आधार को बढ़ाने के लिए इनके प्रति सहानुभूति रखने वाले लोग लोकतांत्रिक मुहावरों का इस्तेमाल करते हैं. उन्होंने ब्लॉग पर लिखा कि भारत में चार प्रकार का माओवाद है. पहला वो जो वैचारिक रूप से सक्षम हैं. दूसरे वो जिनके पास हथियार हैं और वो अभियान में लगे हैं. तीसरे वो जो निर्दोष आदिवासी हैं, जिन्हें यह कहकर भ्रमित किया जाता है कि माओवाद ही उनको राहत दिला सकता है. ऐसे वर्ग के लोगों के लिए हमें गंभीरता से काम करना चाहिए. चौथा वर्ग वो है जिन्हें आधा माओवादी कहा जाता है. इच्छा या अन्य रूप से ये भूमिगत लोगों के चेहरे के रूप में काम करते हैं. ये लोग लोकतांत्रिक तंत्र का हिस्सा होते हैं. ये छद्म कार्यकर्ता होते हैं, ये लोकतंत्र की भाषा बोलते हैं, इन लोगों ने देश के कई हिस्सों में मानव अधिकार आंदोलनों पर कब्जा कर लिया है. लेकिन वो माओवादी गतिविधियों का समर्थन करते हैं. वे आलोचना करने से भी बचते हैं. उन्होंने कहा कि यह दुर्भाग्यपूर्ण हैं कि कुछ राजनीतिक दल माओवादियों को एनडीए विरोधी हथियार के रूप में देखते हैं. आतंकवाद और उग्रवाद का इतिहास हमें एक आधारभूत तथ्य की शिक्षा देता है. जो कहता है कि "कभी बाघ की सवारी न करें, आप इसका पहला शिकार हो सकते हैं." 