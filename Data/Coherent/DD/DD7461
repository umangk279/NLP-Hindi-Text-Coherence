लोकसभा चुनाव के दूसरे चरण के चुनाव प्रचार आज शाम खत्म  हो जाएगा । जहां एक तरफ प्रधानमंत्री नरेंद्र मोदी आज ओडिशा और छत्तीसगढ़ में चुनावी रैलियां करेंगे तो वहीं कांग्रेस अध्यक्ष राहुल गांधी केरल में चुनावी संभाओं को संबोधित करेंगे । इसके साथ ही सपा, बसपा औऱ आरएलडी गठबंधन की भी आज उत्तर प्रदेश के आगरा में रैली साझा होगी ।  लोकसभा चुनाव के दूसरे चरण के लिए तमाम राजनैतिक दल धुआंधार प्रचार कर रहे हैं । दूसरे चरण के मतदान के लिए चुनाव प्रचार आज शाम खत्म हो जाएगा, इस चरण में 12 राज्‍यों और एक केन्‍द्र शासित प्रदेश में फैली 97 सीटों के लिए गुरुवार को वोट डाले जाएंगे । इस दूसरे दौर में तमिलनाडु की 39, कर्नाटक में 14, महाराष्‍ट्र में 10 , उत्‍तर प्रदेश में 8, असम, बिहार और ओडिशा में पांच-पांच, छत्‍तीसगढ और पश्चिम बंगाल में तीन-तीन, जम्‍मू कश्‍मीर में दो तथा मणिपुर, त्रिपुरा और पुदुचेरी में एक-एक सीट पर मतदान होगा। इसके साथ ही लोकसभा चुनाव के छठे चरण के लिए अधिसूचना आज जारी की जाएगी । इस दौर के लिए अगले महीने 12 मई को वोट डाले जाएंगे । इस चरण में सात राज्‍यों और केन्‍द्र शासित प्रदेशों में 59 निर्वाचन क्षेत्रों के लिए मतदान होगा। 