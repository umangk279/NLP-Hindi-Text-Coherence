राष्ट्रीय सुरक्षा सलाहकार अजीत डोवाल ने कहा, अर्धसैनिक बल, पुलिस और प्रशासन, कश्मीरियों का दिल जीतने की करें कोशिश। लोगों द्वारा उठाये गये मुद्दों पर त्वरित कार्रवाई और आपात स्थिति में तुरंत मदद पहुंचाने को कहा।  राष्ट्रीय सुरक्षा सलाहकार अजीत डोभाल ने गुरुवार को श्रीनगर में सिलसिलेवार उच्चस्तरीय बैठकों की अध्यक्षता की। एनएसए ने सुरक्षा अधिकारियों को निर्देश दिए कि वे जम्मू कश्मीर में आम लोगों के जीवन में सुधार लाने के लिए कदम उठाएं तथा आतंकवाद रोधी अभियान तेज करें। उन्होंने यह सुनिश्चित करने के भी निर्देश दिए कि आम लोगों को किसी भी तरह से जानमाल की क्षति नहीं पहुंचे। उन्होंने सुरक्षा बलों और प्रशासन को पाकिस्‍तान प्रायोजित आतंकी संगठनों की अफवाह फैलाने वाली कार्रवाई को देखते हुए सतर्क रहने का निर्देश दिया। डोभाल ने जम्‍मू कश्‍मीर में नागरिक प्रशासन, पुलिस और अर्द्धसैनिक बलों से कश्‍मीर घाटी में लोगों का दिल जीतने की कोशिशें करने को कहा है। केंद्र सरकार द्वारा अनुच्छेद 370 के तहत राज्य को प्राप्त विशेष दर्जा समाप्त करने और इसे दो केंद्र शासित क्षेत्रों में विभाजित करने के बाद अजीत डोभाल की यह घाटी की दूसरी यात्रा थी।  