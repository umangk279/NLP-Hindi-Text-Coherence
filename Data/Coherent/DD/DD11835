डेविस कप वर्ल्ड ग्रुप प्ले ऑफ में भारत सर्बिया के ख़िलाफ अपने शुरुआती दोनों मुकाबले हार कर 2-0 से पिछड़ गया। आज होने वाले डबल्स मुकाबले में बोपन्ना और बालाजी की भारतीय जोड़ी पैट्रोविक और मिलोवेजिक की जोड़ी से भिड़ेगी।    भारत और सर्बिया के बीच खेले जा रहे डेविस कप वर्ल्ड ग्रुप प्लेऑफ के पहले सिंगल्स मैच में भारत के रामकुमार रामानाथन को हार का सामना करना पड़ा। सर्बिया के लास्लो जेरे के खिलाफ रामकुमार ने पहला सेट 6-3 से जीत लिया था। हालांकि इसके बाद सर्बियाई खिलाड़ी ने रामकुमार को कोई मौका नहीं दिया और 3-6, 6-4,7-6, 6-2 से मैच अपने नाम करने में कामयाबी पाई। दूसरे एकल मुकाबले में भी भारत को हार का सामना करना पड़ा। भारत के प्रजनेश गुणेश्वरन को सर्बिया के दुसान लाजोविच ने सीधे सेट में हराने में सफलता पाई। सर्बियाई खिलाड़ी ने इस मुकाबलो को एक घंटा 57 मिनट में 6-4,6-3,6-4 से अपने नाम करके टीम को 2-0 से बढ़त दिला दी।  आज होने वाले डबल्स मुकाबले में बोपन्ना और बालाजी की भारतीय जोड़ी पैट्रोविक और मिलोवेजिक की सर्बियाई जोड़ी से भिड़ेगी।  