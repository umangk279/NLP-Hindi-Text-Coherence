वित्त मंत्री अरुण जेटली ने आज बचत और खुदरा बैंकों की 25 वीं विश्व कांग्रेस को संबोधित किया और केंद्र सरकार के वित्तीय समावेशन के आर्थिक विकास के अजेंडे पर ज़ोर देते हुए कहा की विकास के लाभ गरीबों तक पहुंचाने के लिए उच्च विकास दर आवश्यक है, वित्त मंत्री ने एक बार फिर स्पष्ट किया की विमुद्रीकरण के ज़रिए अनौपचारिक अर्थव्यवस्था को औपचारिक बनाने में मदद मिल रही है।    वित्त मंत्री अरुण जेटली ने  कहा है कि गरीबी को कम करने और विकास के लाभ गरीबों तक पहुंचाने के लिए उच्च विकास दर आवश्यक है । बचत और खुदरा बैंकों की 25 वीं विश्व कांग्रेस को संबोधित करते हुए जेटली कहा कि विकास का प्रभाव निश्चित रूप से निचले स्तर तक पहुंचेगा  , लेकिन यह एक धीमी प्रक्रिया होगी और महत्वाकांक्षी समाज अनिश्चित काल तक इंतजार करने को तैयार नहीं है ।  2014 से नरेंद्र मोदी सरकार के वित्तीय समावेशन कार्यक्रम  के बारे में जेटली ने कहा कि इसका उद्देश्य समाज के वंचित तबके तक पहुंचना है । जेटली ने बताया कि कैसे लोगों को बैंकिंग सिस्टम में लाने के लिए सरकार ने जीरो बैलेंस अकॉउंट शुरू किया और लोगों को प्रोत्साहित करने के लिए  उसमें ओवर ड्राफ्ट की सुविधा दी। साथ ही समाज के वंचित तबके को सामाजिक सुरक्षा योजना और पेंशन सुविधा दी । मुद्रा योजना के जरिए महिलाओं और युवाओं को सशक्त किया गया । मुद्रा योजना का सबसे ज्यादा फायदा महिलाओं को मिला है और करीब 54 फीसदी मुद्रा लोन का लाभ महिलाओं को दिए गए हैं ।  