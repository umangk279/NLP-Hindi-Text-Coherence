बिहार में बाढ़ की स्थिति गंभीर बनी हुई है। वर्तमान में प्रदेश के चौदह जिलों के एक सौ तेरह प्रखंडों की एक हज़ार उनसठ पंचायतें बाढ़ से प्रभावित हैं। लगभग 54 लाख की आबादी बाढ़ से प्रभावित है।  लगभग चार लाख लोगों को बाढ़ प्रभावित क्षेत्रों से निकाला गया है। एनडीआरएफ़ और एसडीआरएफ़ की इकतीस टीमें राहत और बचाव के कार्य में लगी हैं। आपदा प्रबंधन विभाग के अनुसार राहत केन्द्रों में सताईस हज़ार लोग रह रहे हैं जबकि साढ़े नौ लाख लोगों को सामुदायिक रसोई के माध्यम से पका हुआ भोजन उपलब्ध कराया जा रहा है। केंद्रीय जल आयोग के अनुसार गंडक नदी का जलस्तर गोपालगंज के डुमरिया घाट में खतरे के निशान से ऊपर है। वहीं, बूढ़ी गंडक नदीं का जलस्तर पश्चिमी चंपारण के लाल बेगिया घाट, मुजफ्फरपुर के अहिरवालिया और सिकंदरपुर में एवं समस्तीपुर में लाल निशान से ऊपर है।  बागमती नदी का जलस्तर सीतामढ़ी मुजफ्फरपुर और दरभंगा में खतरे के निशान से ऊपर है। कमला बलान नदी का जलस्तर मधुबनी के जयनगर और झंझारपुर में खतरे के निशान से ऊपर है। वहीं, कोसी नदी का जलस्तर सुपौल के बसुआ और खगड़िया के बलतारा, और कटिहार के कुरसेला में लाल निशान से ऊपर है। महानंदा नदी का जलस्तर किशनगंज के तैयबपुर, पूर्णिया के ढेंगरा घाट और कटिहार के झाबा में खतरे के निशान से ऊपर है। वहीं, परमान नदी का जलस्तर अररिया में लाल निशान से ऊपर है।  