चक्रवात केनथ ने फ्रांस के द्वीप समूह मैयट में तबाही मचाई, तूफान के चलते भारी बारिश के साथ तेज़ हवाएं भी चल रही हैं। आज तूफान केनथ के मोज़ाम्बिक पहुंचने की संभावना है।    हिन्द महासागर में फ्रांस के द्वीप समूह मैयट में कल चक्रवात केनथ ने भारी तबाही मचाई, जिसकी वजह से भारी बारिश हुई और तेज हवाएं चली। तेज चक्रवात के कारण लोगों को अपने घरों को छोड़कर स्थानीय स्कूलों में लगाए शिविरों में शरण लेनी पड़ी। चक्रवात केनथ के आज द्वीपसमूह के उत्तर से गुजरने की संभावना है, जिसकी वजह से बारिश हो सकती है और आंधी आने का अनुमान है। इस उष्णकटिबंधीय तूफान के आज मोजाम्बिक के तट पर पहुंचने की उम्मीद है। मोजाम्बिक में एक महीने पहले भीषण तूफान आया था जिससे मोजाम्बिक समुद्र तटीय शहर बियरा काफी तबाह हो गया था और सैंकड़ो लोग मारे गए थे। मौसम विभाग ने कहा है कि चक्रवात कनेथ से भारी बारिश हो सकती है तेज हवाएं चल सकती है और समुद्र में कई मीटर उंची लहरें उठ सकती है।    