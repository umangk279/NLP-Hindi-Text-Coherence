कोलकाता के ईडन गार्डेन्स में रचा इतिहास, भारतीय टीम पहली बार खेल रही है पिंक बॉल के साथ बांग्लादेश के खिलाफ डे-नाइट टेस्ट, बांग्लादेश ने टॉस जीतकर पहले बल्लेबाजी का लिया फैसला, बांग्लादेश की प्रधानमंत्री बनीं मैच की गवाह.  कोलकाता के ईडन गॉर्डेन्स में आज एक नया इतिहास रचा गया. भारतीय क्रिकेट टीम अपने पहले डे-नाइट टेस्ट के लिए बांग्लादेश के खिलाफ मैदान पर उतरी. बांग्लादेश के कप्तान मोमिनुल हक ने टॉस जीता और पहले बल्लेबाजी करने का निर्णय लिया. बांग्लादेश की शुरुआत अच्छी नही रही 15 रन के स्कोर टीम को इमरुल कायस के रूप में पहला झटका लगा. ईशांत शर्मा ने उन्हे 4 रन पर एलबीडब्लू करके भारत के लिए पिंक गेंद से पहला विकेट हासिल किया. कप्तान मोमिनुल हक खाता भी नहीं खोल पाए. उमेश यादव की गेंद पर रोहित शर्मा ने स्लिप में उनका शानदार कैच पकड़ा. इसी ओवर में मिथुन को बोल्ड करके उमेश यादव ने भारत को तीसरी सफलता दिलाई. इसे बाद मुस्तफिकुर रहीम भी शमी का शिकार हो गए. शदमन इस्लाम 29 रन बनाकर यादव का शिकार हुए. महमुदुल्लाह को ईशांत शर्मा ने 6 रन पर चलता किया. समाचार लिखे जाने तक बांग्लादेश ने 7 विकेट पर 90 रन बना लिए थे. इस महत्वपूर्ण मुकाबले के लिए बांग्लादेश की प्रधानमंत्री शेख हसीना भी स्टेडियम में उपस्थित है. इसके अलावा पश्चिम बंगाल की मुख्यमंत्री ममता बनर्जी, भारत के महान क्रिकेटर सचिन तेंदुलकर सहित कई पूर्व क्रिकेटर भी ईडन गॉर्डेन्स में मौजूद हैं. मैच शुरू होने से पहले बांग्लादेश की प्रधानमंत्री शेख हसीना ने बीसीसीआई अध्यक्ष सौरव गांगुली और पश्चिम बंगाल की मुख्यमंत्री ममता बनर्जी के साथ खिलाड़ियों से मुलाकात की. इसके बाद घंटी बजाकर औपचारिक रूप से खेल की शुरुआत की गई. 