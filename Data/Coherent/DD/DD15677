लोकसभा में इनसॉल्‍वेंसी एंड बैंकरप्‍सी कोड (संशोधन) बिल पास, कोड की खामियों को दूर करने के साथ ही विलफुल डिफॉल्‍टर्स को कंपनी की कमान देने पर लगेगी रोक, वित्त मंत्री ने कहा यूपीए राज में छिपा कर रखा गया बैंकों का एनपीए, देश की आंखों में झोंकी गयी धूल.  लोकसभा ने शुक्रवार को चर्चा के बाद इनसॉल्‍वेंसी एंड बैंकरप्‍सी कोड में संशोधन के लिए लाए गए बिल इनसॉल्‍वेंसी एंड बैंकरप्‍सी कोड (अमेंडमेंट) बिल, 2017 को पास कर दिया । गुरुवार को ही वित्त मंत्री अरुण जेटली ने इस दिवाला और अक्षमता संहिता संशोधन विधेयक को लोकसभा में पेश किया था। यह बिल कोड की खामियों को दूर करने के साथ विलफुल डिफॉल्‍टर्स को कंपनी की कमान देने पर रोक लगाता है। लोकसभा में हुई चर्चा के बाद वित्त मंत्री ने इसका जवाब दिया. बिल के प्रावधानों की बात करें तो इसमें इनसोल्वेन्सी एंड बैंकरप्सी संशोधन विधेयक में बदलावों की मंजूरी की सिफारिश की गयी है। इसके तहत दिवालिया कंपनी में विलफुल डीफाल्टर कोई कारोबार नहीं कर सकेंगे। साथ ही दिवालिया हो चुकी कंपनी या व्यक्ति बोली नहीं लगा सकेगें। दो साल से ज्यादा सज़ायाफ्ता भी रेजोल्यूशन प्लान का हिस्सा नहीं हो सकते। कंपनी अधिनियम में अयोग्य करार दिए गए व्यक्ति बोली नहीं लगा पाएंगे। बीते साल 1 अक्टूबर से देश में आईबीसी अधिनियम लागू है। 