पूर्व मुख्यमंत्री और दिल्ली कांग्रेस की अध्यक्ष शीला दीक्षित का आज दिल्ली में अंतिम संस्कार होगा। राष्ट्रपति रामनाथ कोविंद, प्रधानमंत्री नरेंद्र मोदी समेत तमाम दलों के नेताओं ने उनके निधन पर शोक जताया।  दिल्ली की पूर्व मुख्यमंत्री और प्रदेश कांग्रेस कमेटी की अध्यक्ष शीला दीक्षित का आज दोपहर निगम बोध घाट पर अंतिम संस्कार किया जाएगा। शीला दीक्षित का कल निधन हो गया था। लंबे समय से बीमार चल रहीं 81 वर्षीय शीला दीक्षित ने दिल्ली के एस्कॉर्ट अस्पताल में अंतिम सांस ली। शीला 1998 से 2013 के बीच 15 वर्षो तक दिल्ली की मुख्यमंत्री रहीं।  प्रधानमंत्री नरेंद्र मोदी ने शीला दीक्षित के आवास पर उनको भावभीनी श्रद्धांजलि अर्पित की। राष्ट्रपति राम नाथ कोविंद ने शीला दीक्षित के निधन पर दुख व्यक्त किया है उन्होंने ट्वीट किया.. "दिल्ली की पूर्व मुख्यमंत्री और वरिष्ठ नेता श्रीमती शीला दीक्षित के निधन का समाचार सुनकर दुख हुआ। उन्हे राजधानी में किये महत्वपूर्ण विकास के कार्यों के लिए याद किया जाएगा। उनके परिवार और सहयोगियों के प्रति संवेदना" उपराष्ट्रपति वैंकैया नायडु ने दिल्ली की पूर्व मुख्यमंत्री शीला दीक्षित के निधन पर शोक व्यक्त किया और ट्वीट कर कहा कि- दिल्ली की पूर्व मुख्यमंत्री और वरिष्ठ नेता श्रीमती शीला दीक्षित जी के निधन पर शोक व्यक्त करता हूं। शीला जी सफल और लोकप्रिय नेता थीं, जिनके लिए सभी के हृदय में आदर था। ईश्वर से प्रार्थना करता हूं कि पुण्यात्मा को आशीर्वाद दें। पूर्व राष्ट्रपति प्रणब मुखर्जी, पूर्व प्रधानमंत्री डॉ. मनमोहन सिंह, रक्षा मंत्री राजनाथ सिंह और यूपीए अध्‍यक्ष सोनिया गांधी समेत तममा दलों के नाताओं ने शीला दीक्षित को श्रद्धांजलि दी।       