प्रधानमंत्री नरेंद्र मोदी ने 'मन की बात' कार्यक्रम में बच्चों और युवा खिलाड़ियों से खेल के महत्व के बारे में बात की। साथ ही उन्होनें कहा कि सरकार युवा खिलाड़ियों की प्रतिभा को उभारने के लिए लगातार प्रयास कर रही है।   प्रधानमंत्री नरेंद्र मोदी ने 'मन की बात' में देश के बच्चों और युवा खिलाड़ियों से सीधा संवाद किया। अपने संबोधन में उन्होनें बच्चों को खेलों के महत्व के बारे में बताया। पीएम ने कहा कि आज की पीढ़ी खेल के मैदान में जौहर दिखाने के मुकाबले वीडियो गेम खेलने पर ज़ोर दे रही है। उन्होनें युवा पीढ़ी से खेल जगत में आगे आने का आह्वान किया और कहा कि खेल से शारीरिक मजबूती के साथ ही व्यक्तित्व का विकास भी होता है। प्रधानमंत्री ने कहा "स्पोर्ट्स यानि फिज़िकल फिटनेस, मेंटल अलर्टनेस, पर्सनालिटी एनहांसमेंट। मैं समझता हूँ कि इससे ज्यादा क्या चाहिए ? खेल एक प्रकार से दिलों के मेल की एक बहुत बड़ी जड़ी-बूटी है। हमारी देश की युवा पीढ़ी खेल जगत में आगे आए और आज कम्प्यूटर के युग में तो मैं आगाह भी करना चाहूँगा कि प्लेइंग फील्ड,  प्ले-स्टेशन से ज्यादा महत्वपूर्ण है। कम्प्यूटर पर फीफा खेलिये लेकिन बाहर मैदान में भी तो कभी फुटबॉल के साथ करतब करके दिखाइये। पीएम ने देश में खेल प्रतिभाओं को आगे बढ़ाने के मकसद से खेल मंत्रालय एक ख़ास पोर्टल की लांचिंग की बात कहते हुए कहा कि "नौजवान दोस्तो, खेल मंत्रालय ने खेल प्रतिभा की खोज और उन्हें निखारने के लिए एक स्पोर्ट्स टैलेंट सर्च पोर्टल तैयार किया है, जहाँ पूरे देश से कोई भी बच्चा जिसने खेल के क्षेत्र में कुछ उपलब्द्धि हासिल की है, उनमें टैलेंट हो वो इस पोर्टल पर अपना बायो-डाटा या वीडियो अपलोड कर सकता है। सेलेक्टेड इमर्जिंग प्लेयर्स को खेल मंत्रालय ट्रेनिंग  देगा और मंत्रालय कल ही इस पोर्टल को लांच करने वाला है।" आगामी अक्टूबर माह में भारत में फीफा अंडर 17 वर्ल्ड कप प्रतियोगिता का आयोजन होने जा रहा है। पीएम ने कहा कि नौजवान इस प्रतियोगिता को एक उत्सव की तरह मनाएं।  