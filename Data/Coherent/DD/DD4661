यूरोपीय सांसदों का प्रतिनिधिमंडल जम्मू-कश्मीर के दौरे पर, प्रधानमंत्री नरेंद्र मोदी ने कहा जम्मू-कश्मीर की यात्रा के जरिए यूरोपीय सांसदों को विकास और सुशासन की दिशा में किए जा रहे प्रयासों और शासन की प्राथमिकताओं को समझने में मिलेगी मदद.  यूरोपीय संघ के सांसदों का एक शिष्टमंडल आज जम्मू-कश्मीर के दौरे पर है। घाटी की स्थिति के बारे पाकिस्तान के बयानों से निपटने और सरकार की विकास और प्रशासनिक प्राथमिकताओं को स्पष्ट के लिए यह एक प्रमुख कूटनीतिक कदम है। यूरोपीय सांसदों का प्रतिनिधिमंडल जम्मू-कश्मीर प्रशासन के अधिकारियों और श्रीनगर के स्थानीय निवासियों से मुलाकात करेगा। वे जम्मू-कश्मीर के राज्यपाल से भी मुलाकात करेंगे।  कश्मीर जाने से पहले इन सांसदों ने कल नई दिल्ली में प्रधानमंत्री नरेन्द्र मोदी से मुलाकात की। पीएम मोदी ने उनसे स्पष्ट रूप से कहा कि आतंकवाद का समर्थन और उसे प्रयोजित करने वालों के खिलाफ तत्काल कदम उठाने की आवश्यकता है. प्रधानमंत्री ने कहा कि इस दौरे से यूरोपीय सांसदों को जम्मू, कश्मीर और लद्दाख की सांस्कृतिक और धार्मिक विविधता की बेहतर जानकारी मिल पाएगी। उन्होंने आशा व्यक्त की कि सांसदों को इस क्षेत्र की विकास और प्रशासनिक प्राथमिकताओं की स्पष्ट जानकारी मिलेगी। 