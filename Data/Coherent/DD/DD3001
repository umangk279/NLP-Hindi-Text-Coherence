चीन से फैले कोरोना वायरस के प्रकोप ने दुनियाभर के 43 हजार से भी ज्यादा लोगों को अपनी चपेट में ले लिया है। वैश्विक स्वास्थ्य अधिकारियों के ताजा आंकड़ों के मुताबिक मंगलवार तक चीन में 1,016 लोगों की मौत हुई और 42,638 मामलों में संक्रमण की पुष्टि हुई है। हुबेई के स्वास्थ्य आयोग ने मध्य प्रांत में 2,097 नए मामलों की पुष्टि की है।  सबसे ज्यादा मौत चीन के हुबेई प्रांत में ही हुई हैं जहां कोरोना वायरस से हो रही बीमारी का पिछले साल दिसंबर में सबसे पहले पता चला था। चीन के राष्ट्रपति शी जिनपिंग ने सोमवार को बीजिंग का दौरा कर स्थिति का जायजा लिया। उन्होंने इस बीमारी से सबसे ज्यादा प्रभावित वुहान के अस्पताल में वीडियो कॉल कर स्थिति का जाएजा लिया और उम्मीद जताई कि चीन कोरोना वायरस के खिलाफ लड़ाई में जीत हासिल करेगा। इस बीच संयुक्त अरब अमीरात में एक भारतीय नागरिक कोरोना वायरस से संक्रमित पाया गया है। इसके साथ ही यूएई में कोरोना वायरस के संक्रमण के आठवें मामले की घोषणा की गई है। उधर जापानी जहाज में सवार 65 और लोगों को इस विषाणु से संक्रमित पाया गया जिसके साथ ही इस विमान में सवार संक्रमित लोगों की संख्या बढ़कर 135 हो गई है। इस बीच विश्व स्वास्थ्य संगठन ने कोरोना विशेषज्ञों के साथ दो दिन की बैठक शुरू कर दी है। ग़ौरतलब है कि विश्व स्वास्थ्य संगठन के नेतृत्व में अंतरराष्ट्रीय विशेषज्ञों की एक टीम चीन में है जहां वे चीन के स्वास्थ्य अधिकारियों की कोरोनो वायरस प्रकोप से निपटने में सहायता करेंगे।    