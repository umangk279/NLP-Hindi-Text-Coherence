देश के कई राज्यों में इन दिनों भारी बारिश का कहर जारी है, जिसके चलते बाढ़ ने तबाही मचा रखी है। बिहार और असम के बाद अब देश के कुछ और राज्यों में बारिश ने आम लोगों की मुश्किले बढ़ा दी है, गुजरात के बड़ोदरा में भी बाढ़ से बुरा हाल है, यहां दो लोगों की मौत भी हो गई है।  असम, बिहार और गुजरात के कई शहरों में लोग भारी बारिश और बाढ़ से परेशान हैं, जलभराव और घरों के पानी में डूबने के कारण बिहार और असम में कई लोग राहत शिविरों में रह रहे हैं, गुजरात के भी कुछ हिस्सों में लोगों को भारी बारिश और पानी भरने से परेशानी हो रही है। बिहार में अभी हालात काफी खराब हैं, केन्द्रीय और राज्य राहत बचाव दल पूरी तरह सक्रिय हैं, दरभंगा के एक गांव के ये दृश्य देखिये, यहां हालात इतने खराब हैं कि लोगों को अपनी मंजिल तक पहुंचने में काफी परेशानी हो रही है। असम में काजीरंगा राष्ट्रीय उद्यान और पोबितोरा वाइल्ड लाइफ सेंचुरी उद्यान में अब पानी घट रहा है, वन विभाग पूरी मुस्तैदी के साथ जानवरों पर नजर रख रहा है।  असम सरकार का कहना है कि पहले से अब पानी कम हुआ है, राहत और बचाव दल पूरी तरह राहत में जुटे हैं। गुजरात में बारिश के कारण जहां अहमदाबाद में जलभराव की समस्या सामने आई वहीं बड़ोदरा में बाढ़ का असर दिखाई दे रहा है, बड़ोदरा में घरों में पानी घुस गया, लोगों को जरूरी सामान की काफी किल्लत हो रही है। एनडीआरएफ के बचाव दल यहां लोगों को राहत पहुंचाते नजर आए। राज्य में बाढ़ राहत पर नजर रखने के लिए गांधीनगर में मुख्यमंत्री विजय रुपाणी ने अधिकारियों के साथ एक बैठक कर जरूरी निर्देश दिए, मुख्यमंत्री ने अधिकारियों से बड़ोदरा में हरसंभव मदद पहुंचाने को कहा। . देश के दूसरे हिस्सों में भी बाढ़ की समस्या सामने आ रही है, महाराष्ट्र के नांदेड़ में आम जनजीवन प्रभावित दिखा तो वहीं छत्तीसगढ़ के सुकमा और जगदलपुर में बाढ़ का पानी गांवों में घुसने से जनजीवन अस्त-व्यस्त है। कई और शहरों में भी बारिश का पानी मुसीबत बन गया है। लुधियाना में तेज बारिश के कारण सड़कें पानी से भर गई। लोगों के घरों और दुकानों में पानी घुस गया। बाजारों में भी पानी भर गया। वहीं सड़कों पर पानी भरने से जाम भी लगा रहा। श्रीनगर में हो रही लगातार बारिश के कारण शहर के तमाम निचले इलाकों में पानी भर गया। 