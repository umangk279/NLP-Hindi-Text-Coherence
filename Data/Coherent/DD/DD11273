पीवी सिंधु चीन ओपन के क्वार्टर फाइनल में पहुंची, प्री-क्वार्टर फाइनल मुकाबले में सिंधु ने थाईलैंड की बुसाना को 21-23, 21-13 और 21-18 से दी मात, किदांबी श्रीकांत ने भी जीत के साथ क्वार्टरफ़ाइनल में बनाई जगह।  भारतीय बैडमिंटन खिलाड़ी पी.वी. सिंधु ने चाइना ओपन बैडमिंटन प्रतियोगिता के क्वार्टरफ़ाइनल में जगह बना ली है। गुरूवार को खेले गए अंतिम-16 के मुक़ाबले में सिंधु ने थाइलैंड की बुसानन ओंगबामरुंफान को 21-23,21-13,21-18 से हराकर क्वार्टर फ़ाइनल में जगह पक्की की। पुरूष एकल में भारत के किदांबी श्रीकांत ने भी जीत के साथ क्वार्टर फ़ाइनल में जगह बना ली है। गुरूवार को खेले गए प्रीक्वार्टरफ़ाइनल में श्रीकांत ने थाइलैंड के खिलाड़ी को 21-12,15-21,24-22  से मात देकर अंतिम आठ में जगह बनाई। हालांकि पुरूष युगल में भारत को हार झेलनी पड़ी। गुरूवार को खेले गए मुक़ाबले में मनु अत्री और बी सुमिथ रेड्डी की जोड़ी को चाइनीज़ ताइपे की जोड़ी ने 21-9, 21-10 से हरा दिया। वहीं इसी प्रतियोगिता में गुरूवार को मिश्रित युगल में भी भारत को हार झेलनी पड़ी। एन सिकी रेड्डी और प्रणव जैरी चोपड़ा को दूसरे दौर में डेनमार्क की जोड़ी के हाथों 21-16,21-10 से हार का सामना करना पड़ा। 