पीएम मोदी ने महाराष्ट्र और राजस्थान में 4 चुनावी रैलियों को संबोधित किया. पीएम मोदी ने अपनी सरकार की उपलब्धियों को गिनाया तो कांग्रेस की पूर्ववर्ती सरकारों पर देश को कमज़ोर करने का आरोप लगाया. पीएम मोदी ने सामाजिक और आर्थिक नीतियों से आम लोगों के कल्याण की बात दोहराई तो देश की सुरक्षा से किसी भी प्रकार का समझौता न करने की बात कही.  तीसरे चरण के मतदान की तैयारियों के बीच सोमवार को पीएम मोदी ने दो राज्यों में धुंआधार रैलियां की. महाराष्ट्र और राजस्थान में चार रैलियां करके पीएम मोदी ने जनता से बीजेपी के पक्ष में मतदान करने की अपील की. पीएम की पहली रैली महाराष्ट्र के दिंडोरी में हुई, जहां उन्होंने कांग्रेस पर जमकर हमला बोला. पीएम ने राष्ट्रीय सुरक्षा मामलों को लेकर यूपीए सरकार पर निशाना साधते हुए कहा कि उनकी सरकार ने आतंकवादी हमलों का जवाब देने के लिए पूर्ववर्ती कांग्रेस नीत सरकारों की ''डरपोक'' नीति के विपरीत साहसिक कदम उठाए. पीएम ने कहा कि सरकार के साहसिक फैसले की वजह से आतंकवाद काफी हद तक नियंत्रण में है. पीएम की अगली रैली भी महाराष्ट्र के नंदूरबार में हुई. पीएम ने यहां आरोप लगाया कि विपक्षी दल अफवाह फैला रहे हैं कि अगर वह सत्ता में लौटे तो आरक्षण में बदलाव होगा, लेकिन इसके उलट वो सुनिश्चित करेंगे कि आरक्षण की मात्रा में छेड़छाड़ नहीं हो. साथ ही उन्होंने जनजाति बहुल निर्वाचन क्षेत्र के लोगों को आश्वस्त किया कि उनकी सरकार सुनिश्चित करेगी, उन्हें उनकी जमीन से बेदखल नहीं किया जाए. बाद में प्रधानमंत्री ने राजस्थान के उदयपुर और जोधपुर में रैलियां की और कांग्रेस सरकार पर हमला बोला. पीएम ने दोनों जगहों पर अपनी सरकार की उपलब्धियां गिनाईं. पीएम ने कहा कि विपक्ष आतंकवाद के मसले पर बात नहीं करना चाहता. प्रधानमंत्री ने कहा कि देश की मजबूती के लिए मजबूत सरकार चुनिए. प्रधानमंत्री ने अपनी रैलियों में विपक्ष के किसी नेता का नाम लिए बगैर कहा कि जैसे ही वह वंशवाद और राष्ट्रीय सुरक्षा की बात करते हैं, तो ''कुछ'' लोगों को करंट लगने लगता है. कुल मिलाकर प्रधानमंत्री अपनी रैलियों में न केवल अपनी सरकार की उपलब्धियां गिना रहे हैं बल्कि विरोधियों पर भी करारा वार कर रहे हैं. 