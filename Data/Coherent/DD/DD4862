देश के लोगों ख़ास तौर से सिख समुदाय की दशकों पुरानी मांग पूरी होने जा रही है. करतारपुर कॉरिडोर और इससे जुड़ी अन्य सुविधाओं का निर्माण कार्य 31 अक्टूबर तक पूरा कर लिया जाएगा. केंद्र की माने तो बाबा गुरु नानक देव जी के 550 वें प्रकाशोत्सव से ठीक पहले यानी 8 नवंबर को करतारपुर कॉरिडोर का उद्घाटन होने की उम्मीद है, जिसके बाद पहला जत्था कॉरिडोर के जरिए पाकिस्तान स्थित गुरुद्वारा दरबार साहिब के दर्शन के लिए जा सकता है. गृह मंत्रालय के मुताबिक 20 अक्टूबर से इस यात्रा के लिए वेब पोर्टल पर रजिस्ट्रेशन भी कराया जा सकेगा.  भारत की तरफ़ करतारपुर गलियारे का निर्माण लैंड पोर्ट्स अथॉरिटी ऑफ इंडिया कर रही है. अथॉरिटी के चेयरमैन और केंद्रीय गृह मंत्रालय में अतिरिक्त सचिव गोविंद मोहन बताते हैं - " फर्निचर और टर्मिनल बिल्डिंग की सजावट को छोड़कर हर तरह का निर्माण कार्य 31 अक्टूबर तक पूरा कर लिया जाएगा. 5 नवंबर से गलियारा ऑपरेशनल हो जाएगा. ऐसे में हमने 8 नवंबर को उद्घाटन और उसके बाद पहला जत्था भेजने का प्रस्ताव भेजा है." उन्होंने बताया कि 20 अक्टूबर से श्रद्धालु एक वेब पोर्टल के जरिए करतारपुर साहिब जाने के लिए अपना पंजीकरण करा सकते हैं. इसके लिए भारत और पाकिस्तान एक समझौता ज्ञापन पर हस्ताक्षर करने वाले हैं. गोविंद मोहन ने बताया कि यात्रा की अवधि और अन्य तौर तरीकों को लेकर भारत की तरफ़ से नियुक्त उच्चस्तरीय प्रतिनिधिमंडल लगातार पाकिस्तान से बातचीत कर रहा है और जल्द ही इसे लेकर अंतिम निर्णय हो जाएगा. क्या है करतारपुर गलियारा ?  प्रधानमंत्री नरेन्द्र मोदी की अध्यक्षता में केन्द्रीय मंत्रिमंडल ने पिछले साल नवंबर में  देश भर में और पूरे विश्व में सिख धर्म के संस्थापक गुरु नानक देवजी की 550वीं जयंती अगले वर्ष शानदार तरीके से मनाने की मंजूरी दी थी. मंत्रिमंडल ने गुरदासपुर जिले में डेरा बाबा नानक से अंतर्राष्ट्रीय सीमा तक करतारपुर गलियारे के निर्माण और उसके विकास को मंजूरी दी ताकि भारत से तीर्थ यात्री आसानी से पाकिस्तान में रावी नदी के तट पर स्थित गुरूद्वारा दरबार साहिब, करतारपुर जा सकें, जहां गुरुनानक देवजी ने अपने जीवन के 18 वर्ष बिताए थे। गलियारे के बनने से अब तीर्थ यात्री पूरे वर्ष इस पवित्र गुरुद्वारे में जा सकेंगे। गलियारे के निर्माण के लिए प्रधानमन्त्री मोदी की तारीफ़ गलियारे का निर्माण कार्य 4 जून को शुरू हुआ था. लगभग 5 महीने के रिकॉर्ड समय में इसका 80 फीसदी काम पूरा कर लिया गया है. अगले महीने से करतारपुर कॉरिडोर की शुरुआत को लेकर स्थानीय लोग और श्रद्धालु ख़ास तौर से बहुत उत्साहित हैं. कॉरिडोर निर्माण के लिए प्रधानमंत्री नरेंद्र मोदी की पहल को यहां के निवासी काफ़ी अहम मानते हैं. उनका कहना है कि ये वर्षों पुरानी मांग थी. लोगों को उम्मीद नहीं थी कि इतनी जल्दी ये पूरा हो जाएगा. उन्होंने कहा कि प्रधानमंत्री मोदी की वजह से ही ये मुमकिन हो पाया है. पैसेंजर टर्मिनल बिल्डिंग पाकिस्तान के साथ बनी सहमति के मुताबिक रोज़ 5000 तक श्रद्धालु दरबार साहिब के दर्शन कर सकेंगे. यात्रियों की सुविधा के लिए भारत की तरफ़ भव्य पैसेंजर टर्मिनल बिल्डिंग का निर्माण किया जा रहा है. इसके लिए करीब 50 एकड़ की ज़मीन अधिग्रहित की गई थी. पहले चरण में 20 एकड़ भूमि पर निर्माण कार्य हो रहा है.  टर्मिनल बिल्डिंग की बात की जाए तो ये डेढ़ लाख वर्ग फीट में बना है जबकि पूरा निर्माण कार्य ढ़ाई लाख वर्ग फीट में हुआ है. आधुनिक सुरक्षा, आव्रजन और अन्य सुविधाओं से युक्त 3डी डिजाइन वाली पैसेंजर टर्मिनल बिल्डिंग एक ग्रीन बिल्डिंग भी होगी. भारत - पाकिस्तान सीमा पर जहाँ  ये बिल्डिंग बनी है, वो गुरदासपुर अमृतसर राजमार्ग से करीब साढ़े चार किलोमीटर दूर है. जिसे जोड़ने के लिए  चार लेन का राजमार्ग भी तैयार हो चुका है. दुनिया भर के श्रद्धालुओं के लिए ये बहुत बड़ा मौका होगा. ऐसे में भारी संख्या में लोगों के यहां पहुंचने की उम्मीद है. श्रद्धालुओं की आमद के मद्देनजर और उनके ठहरने के लिए टेंट सिटी का भी निर्माण किया गया है. क्या है चुनौतियां? पाकिस्तान ने अपने यहां आने वाले हर श्रद्धालु से पर 20 डॉलर शुल्क वसूलने का फैसला किया है. भारत ने इसके धार्मिक महत्व और हर वर्ग के लोगों की भागीदारी के मद्देनजर इसे हटाने की मांग की थी, जिसे फिलहाल पाकिस्तान ने नहीं माना है. हालांकि इस प्रोजेक्ट से जुड़े लोगों का मानना है कि अभी भी इसे लेकर बातचीत चल रही है. गुरुद्वारा दरबार साहिब पाकिस्तान में रावी नदी के दूसरी तरफ स्थित है. कॉरिडोर में नदी पार करने के लिए एक पुल बनाने का भी प्रस्ताव है. भारत के हिस्से वाले पुल का 80 फीसदी काम पूरा हो चुका है, लेकिन पाकिस्तान में अभी इसका निर्माण पूरा भी नहीं हुआ है. ऐसे में फ़िलहाल आवागमन के लिए एक वैकल्पिक मार्ग बनाया गया है. यात्रियों का आवागमन शुरू होने के बाद ना सिर्फ़ यात्रियों की सुरक्षा बल्कि सरहद पार के खतरों के मद्देनजर भी सुरक्षा एजेंसियों ने कदम उठाए हैं. भारत - पाक सीमा पर फहराएगा 300 फीट ऊंचा तिरंगा डेरा बाबा नानक से सटी भारत-पाकिस्तान अंतर्राष्ट्रीय सीमा की जीरो लाइन पर लैंड पोर्ट अथॉरिटी के प्रोजैक्ट कॉरीडोर शुरू होने के दिए मुख्य स्थान पर 300 फुट ऊंचा तिरंगा झंडा भी फहराने का फैसला हुआ है. इसके लिए विशेष पाइप की असेंबलिंग भी हो गई है. इसके अलावा 10 दूरबीनों द्वारा संगत को करतारपुर साहिब के दर्शन करवाने व भारत-पाकिस्तान सीमा पर स्क्रीन लगाकर संगत को लाइव दर्शन करवाने के निर्देश दिए गए हैं. सुधाकर दास की रिपोर्ट   