भारत और अमेरिका के बीच शुक्रवार को दूसरी रणनीतिक ऊर्जा साझेदारी मंत्रीस्तरीय बैठक हुई। तेल एवं प्राकृतिक गैस मंत्री धर्मेंद्र प्रधान और उनके अमेरिकी समकक्ष डैन ब्रोइलेट ने वीडियो कांफ्रेन्सिंग के ज़रिये हुई इस बैठक की सह अध्यक्षता की। इस दौरान दोनों पक्षों के बीच रणनीतिक पेट्रोलियम भंडारण समेत कई अहम मुद्दों पर समझौते हुए।  भारत और अमेरिका के बीच हुए दूसरे एनर्जी पार्टनरशिप डायलॉग में दोनों देशों के बीच ऑयल एंड गैस सेक्टर में साझेदारी बढ़ाने पर सहमति बनी। इस दौरान दोनों पक्षों के बीच पहली बार रणनीतिक पेट्रोलियम भंडारण को लेकर अहम समझौता हुआ। इसके साथ ही गैस आधारित अर्थव्यवस्था और डीकोर्बोनाइजेशन के क्षेत्र में सहयोग बढ़ाने को लेकर भी समझौते हुए। डीकार्बोनाइजेशन को लेकर दोनों देशों ने उच्च तकनीक की मदद से अक्षय ऊर्जा और जीवाश्म ईंधन स्रोतों से हाइड्रोजन का उत्पादन करने के लिए एक सार्वजनिक-निजी हाइड्रोजन टास्क फोर्स का भी गठन किया। भारत में अगले साल होने वाले पहले सोलर डेकाथलॉन में सहयोग के लिए भी दोनों पक्षों के बीच एक समझौता हुआ।  भारत ने अमेरिकी कंपनियों को अपनी गैस आधारित अर्थव्यवस्था और ऊर्जा संबंधी बुनियादी ढांचे के निर्माण में भाग लेने के लिए आमंत्रित किया। एसईपी की स्थापना के बाद से दोनों देशों के बीच द्विपक्षीय हाइड्रोकार्बन व्यापार में उल्लेखनीय वृद्धि देखी गई है। 2019-20 के दौरान द्विपक्षीय हाइड्रोकार्बन व्यापार 9.2 अरब अमेरिकी डॉलर के स्तर तक पहुंच गया, जो 2017-18 की तुलना में 93% अधिक है। बैठक के दौरान दोनों पक्ष सामूहिक रूप से ऊर्जा सुरक्षा बढ़ाने के साथ ही निवेश को प्रोत्साहित करने पर भी सहमत हुए।  