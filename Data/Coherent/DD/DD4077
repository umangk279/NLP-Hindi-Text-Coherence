राष्ट्रीय राजधानी में रानी झांसी रोड पर अनाज मंडी स्थित एक फैक्ट्री में रविवार सुबह आग लगने से 43 श्रमिकों की मौत हो गई और कई लोग झुलस गए। हादसे में घायल लोगों को एलएनजेपी अस्पताल और लेडी हार्डिंग कॉलेज में भर्ती किया गया है।   राजधानी दिल्ली में आज सुबह एक दर्दनाक हादसा हो गया। रानी झांसी रोड पर अनाज मंडी में भीषण आग लग गई, जिसमें अब तक कम से कम 43 लोगों की मौत हो चुकी है। आग की खबर मिलने के बाद दमकल की 25 गाड़ियों ने आग पर काबू पाया। खबरों के मुताबिक इनमें से ज्यादातर मौत दम घुटने की वजह से हुई। हादसे में घायल लोगों को एलएनजेपी अस्पताल और लेडी हार्डिंग कॉलेज में भर्ती किया गया है। राहत और बचाव दल ने 50 लोगों को सुरक्षित बचा लिया है। बताया जा रहा है कि कारखाने में आज सुबह  उस वक्त आग लगी जब कई मजदूर सो रहे थे। एलएएनजीपी अस्पताल के मेडिकल सुपरिटेंडेंट डॉक्टर किशोर सिंह ने बताया कि ज्यादातर लोगों की मौत दम घुटने से हुई है और कुछ की हालत फिलहाल स्थिर बताई जा रही है। आग इतनी भयावह थी उसे बुझाने के लिए दमकल की गाड़ियों को खासी मशक्कत करनी पड़ी। केंद्रीय मंत्री हरदीप सिंह पुरी और भाजपा के प्रदेश अध्यक्ष मनोज तिवारी भी मौजूदा स्थिति के बारे में जानकारी लेने के लिए अनाज मंडी पहुंचे। दिल्ली पुलिस ने बताया कि शुरूआती जांच में पता चला है कि शार्ट सर्किट के कारण आग लगी। उन्होंने बताया कि घायलों को अस्पताल पहुंचाया गया है। मामले को अपराध शाखा को सौंप दिया गया है।  अरविन्‍द केजरीवाल ने घटनास्‍थल का दौरा किया और दिल्‍ली के अधिकारियों को एक सप्‍ताह के भीतर रिपोर्ट देने का निेर्देश दिया। दिल्ली सरकार ने मृतकों के परिजनों को दस-दस लाख रूपये और घायलों को एक-एक लाख रुपये का मुआवजा देने तथा निशुल्‍क उपचार कराने की घोषणा भी की है। भारतीय जनता पार्टी के वरिष्‍ठ नेता तथा आवासन और शहरी कार्य मंत्री हरदीप सिंह पुरी ने भी घटनास्‍थल का दौरा किया और कहा कि भाजपा प्रत्‍येक मृतक के परिवार को पांच-पांच लाख रुपये की आर्थिक सहायता देगी।प्रदेश भाजपा अध्‍यक्ष मनोज तिवारी भी घटनास्‍थल पर पहुंचे। उन्‍होंने इसे एक दुखद घटना बताते हुए कहा कि शुरूआती जानकारी के अनुसार यह आग शॉर्ट सर्किट से लगी और लोगों की मौत दम घुटने से हुई।     