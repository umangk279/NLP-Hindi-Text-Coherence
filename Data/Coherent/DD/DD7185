अक्षय तृतीया को सोने की खरीदारी के लिए काफी शुभ माना जाता है. इस दिन दान-पुण्य का विशेष महत्व है. इस शुभ दिन पर चारधाम यात्रा के गंगोत्री धाम और यमुनोत्री के कपाट  श्रद्धालुओं के लिए खोल दिए गए. प्रधानमंत्री नरेंद्र मोदी ने देशवासियों को अक्षय तृतीया पर बधाई दी है.  देश भर में मंगलवार को अक्षय तृतीया का त्योहार मनाया गया. हिंदू शास्त्र में वैशाख महीने को बहुत महत्वपूर्ण बताया गया है. इस महीने की शुक्ल पक्ष की तृतीया तिथि को अक्षय तृतीया कहा जाता है. अक्षय तृतीया के दिन स्वयंसिद्ध मुहूर्त में पूजा के साथ ही नए काम और विवाह जैसे शुभ कार्य संपन्न किए जाते हैं. इस दिन दान-पुण्य का विशेष महत्व है. अक्षय तृतीया के महापर्व पर प्रसिद्ध चारधाम यात्रा के गंगोत्री धाम और यमुनोत्री के कपाट देश-विदेशों के श्रद्धालुओं के लिए खोल दिए गए. ठीक छह माह तक देश-विदेश के श्रद्धालु गंगोत्री धाम मां गंगा के दर्शन कर पाएंगे. सुबह भैरव मंदिर से मां गंगा की डोली और विधिवत तरीके से पूजा-अर्चना की गई. वहीं यमुनोत्री धाम में 5 से सात हजार श्रद्धालुओं में मां यमुना के दर्शन किए. अक्षय तृतीय के मौके पर उत्तराखंड में होने वाली प्रसिद्ध चारधाम यात्रा का विधिवत शुभारंभ किया गया. मथुरा के वृन्दावन में साल में एक बार अक्षय तृतीया पर होने वाले जन-जन के आराध्य ठाकुर बांकेबिहारी महाराज के चरण दर्शन के लिए श्रद्धालुओं का सैलाब उमड़ा. पट खुलते ही मंदिर परिसर बिहारीजी के जयकारों से गूंज उठा. आराध्य की एक झलक पाने को भक्त लालायित दिखे. हजारों भक्तों ने जब ठाकुर बांकेबिहारी जी के सुनहरे श्रृंगार में दर्शन दिए तो हर कोई उन्हें निहारता ही रह गया. सिर से पैर तक स्वर्ण श्रृंगार और चरणों में चंदन का लड्डू ठाकुरजी के दर्शन को दिव्य बनाते हैं. प्रधानमंत्री नरेंद्र मोदी ने देशवासियों को अक्षय तृतीया पर बधाई दी है. पीएम ने ट्विटर पर लिखा, “आप सभी को पावन पर्व अक्षय तृतीया की हार्दिक शुभकामनाएं.” अक्षय तृतीया पर तमाम लोगों ने सोना और आभूषण की खरीदारी की. अक्षय तृतीया पर जितना महत्व दान-पुण्य का है, उतना ही सोने की खरीदारी का भी है. अक्षय तृतीया को लेकर  तमाम शहरों में ज्वेलरी की दुकानों में बुकिंग पहले ही की जा चुकी है. लोगों ने अक्षय तृतीया के दिन जाकर सोने की जमकर खरीदारी की. तमाम दुकानदार इस मौके पर विशेष छूट भी उपलब्ध करा रहे हैं. लोग इसका जमकर फ़ायदा उठा रहे है. परंपरागत डिजाइनों के साथ ही डिजाइन वाले आभूषणों की मांग अधिक है. दुकानदारों का कहना है कि सिर्फ अक्षय तृतीया के लिए कम वेट की ज्वेलरी मांग में है. इसमें सबसे ज्यादा मांग चेन, इयर रिंग और अंगूठी की है. डायमंड की इयर रिंग और पेंडेंट की भी मांग है. अक्षय तृतीया के दिन खरीदे जाने वाले सोने चांदी के गहने को बड़ा शुभ माना जाता है. इस दिन खरीदे हुए सोने-चांदी का कभी क्षय नहीं होता, इसलिए लोग इस दिन के लिए राह देखते हैं. खासतौर पर शादी-ब्याह के लिए तो इस दिन सोने-चांदी और डायमंड के गहनों की खरीदारी होती ही है इसके अलावा पैसों का निवेश करने के लिए भी लोग इस दिन को खास चुनते हैं. 