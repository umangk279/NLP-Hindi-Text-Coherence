तुर्की के राष्ट्रपति रेसेप तैय्यप एर्दोआन ने कहा है कि उत्तरी सीरिया की सीमा पर प्रस्तावित 'सेफ़ ज़ोन' से अगर कुर्द लड़ाके नहीं हटते हैं तो वह उनपर बेहद सख्त कार्रवाई करेंगे।  तुर्की ने गुरूवार को कुर्दों के ख़िलाफ़ इस क्षेत्र में अपना सैन्य अभियान पांच दिनों के लिए स्थगित करने पर सहमति जताई थी। हालांकि, शनिवार को दोनों पक्षों ने संघर्ष विराम के उल्लंघन का आरोप लगाया। तुर्की कुर्द बलों को आतंकी मानता है और सीरिया की सीमा के अंदर तक वह एक 'सेफ़ ज़ोन' बनाना चाहता है। उत्तरी सीरिया में संघर्ष के बाद अब तक तीन लाख लोग अपना घर-बार छोड़कर भाग चुके हैं। संघर्षविराम के दौरान उत्तरी सीरिया में फंसे लोगों तक खाने औऱ राहत की बाकी सामग्री पहुंचाई जा रही है। बड़ी संख्या में लोग घर का ज़रुरी सामान और खाने की चीज़े जुटानें के लिए कतारों में पहुंच रहे हैं। 