बॉलीवुड एक्टर सुशांत सिंह राजपूत की मौत के मामले में रविवार दिनभर रिया चक्रवर्ती से नारकोटिक्स ब्यूरो की पूछताछ सुर्खियों में रही. कहा जा रहा है कि ये पूछताछ सोमवार को भी जारी रह सकती है. लेकिन इतना तो तय है ड्रग का मामला आने के बाद से मामला अलग रुख लेता भले ही दिख रहा हो, लेकिन रिया और उनके परिवार के लिए मुश्किलें बढ़ती दिख रही हैं.  एनसीबी के एक दल ने रविवार सुबह रिया चक्रवर्ती के घर जाकर उन्हें पूछताछ में शामिल होने के लिए समन दिया था. एजेंसी के संयुक्त निदेशक समीर वानखेड़े के नेतृत्व में दल सांताक्रूज (वेस्ट) इलाके में स्थित रिया के घर पहुंचा था. दल के साथ स्थानीय पुलिसकर्मी और कुछ महिला अधिकारी भी थीं. दल कुछ समय के बाद उनके घर से लौट गया था. एजेंसी इस मामले में 7 लोगों को गिरफ्तार कर चुकी है. रिया के भाई शौविक और सुशांत के हाउस मैनेजर सैमुअल मिरांडा को बीते गुरुवार को गिरफ्तार किया गया था. वहीं, शनिवार को गिरफ्तार किए गए एक्टर के घर काम करने वाले दीपेश सावंत को नौ सितंबर तक एनसीबी हिरासत में भेज दिया गया. सावंत को शनिवार को दिन भर हुई पूछताछ के बाद शनिवार को ही गिरफ्तार किया गया था. उसे रविवार सुबह एनसीबी अदालत में पेश किया गया जहां उसे नौ सितंबर तक एनसीबी हिरासत में भेजने का निदेश दिया गया. सुशांत सिंह राजपूत की मौत के मामले में सबसे पहले मुंबई पुलिस ने जांच शुरू की थी. इसके बाद, बिहार पुलिस से विवाद होने की वजह से मामला सुप्रीम कोर्ट में गया, जहां पर कोर्ट ने सीबीआई जांच के आदेश दे दिए. सीबीआई ने इस मामले में रिया चक्रवर्ती समेत कई लोगों को आरोपी बनाया और घंटों पूछताछ की. वहीं, केस में पैसों का एंगल आने के बाद प्रवर्तन निदेशालय (ईडी) ने भी रिया चक्रवर्ती के खिलाफ केस दर्ज करते हुए पूछताछ की. अब वॉट्सऐप चैट्स में ड्रग्स का एंगल मिलने के बाद नारकोटिक्स कंट्रोल ब्यूरो मामले की जांच कर रहा है. 