राष्ट्रपति रामनाथ कोविंद ने सोमवार को गोरखपुर में महाराणा प्रताप शिक्षा परिषद के संस्थापक सप्ताह समारोह को संबोधित किया.  इस मौके पर राष्ट्रपति ने कहा कि उत्तर प्रदेश में युवाओं की सबसे अधिक संख्या है और यहां पर प्राकृतिक संसाधन प्रचुर मात्रा में है, जिनका उपयोग करके विकास की एक नई रूपरेखा तय की जा सकती है. उत्तर प्रदेश सरकार की प्रशंसा करते हुए राष्ट्रपति ने कहा कि इन्फॉर्मेशन टेक्नोलॉजी और स्टार्टअप जैसे कार्यक्रमों पर ध्यान देकर युवाओं को जॉब क्रिएटर बनाने की सरकार की पहल प्रशंसनीय है. राष्ट्रपति ने कहा कि शिक्षा विकास की कुंजी होती है और बिना शिक्षा के किसी समाज और राष्ट्र का आगे बढ़ना संभव नही है. 1857 में स्वाधीनता आंदोलन का जिक्र करते हुए राष्ट्रपति ने कहा कि नाथ संप्रदाय ने उस दौरान स्वाधीनता के लिए जन जागरण में एक महत्वपूर्ण भूमिका निभाई थी. 