इस मौके पर नई दिल्ली में उनके समाधि स्थल समता स्थल पर उनकी बेटी और लोकसभा की पूर्व अध्यक्ष मीरा कुमार ने श्रद्धा सुमन अर्पित किए  आज स्वतंत्रता सेनानी और पूर्व केंद्रीय मंत्री बाबू जगजीवन राम की पुण्यतिथि है। इस मौके पर नई दिल्ली में उनके समाधि स्थल समता स्थल पर उनकी बेटी और लोकसभा की पूर्व अध्यक्ष मीरा कुमार ने श्रद्धा सुमन अर्पित किए। इसके अलावा केंद्रीय सामाजिक न्याय एवं आधिकारिता मंत्री थावर चंद गहलोत ने भी समता स्थल कर बाबू जगजीवन राम को श्रद्धा सुमन अर्पित किए। बाबू जगजीवन राम का जन्म 05 अप्रैल 1908 को बिहार के एक गाँव में हुआ था जो अब भोजपुर जिले में पड़ता है। उनके पिता शोभी राम और माँ वसंती देवी थीं। उनके पिता शिवनारायण संप्रदाय के महंत थे। बाबू जगजीवन राम जब किशोरावस्था में थे तभी उनके पिता का देहांत हो गया। जगजीवन राम ने मैट्रिक की परीक्षा आरा टाउन स्कूल से पास की। आगे की पढ़ाई के लिए वो काशी हिन्दी विश्वविद्यालय चले गये जहां इंटर साइंस की पढ़ाई की।  बीएससी की पढ़ाई के लिए जगजीवन राम कोलकाता विश्वविद्यालय चले गये। जगजीवन राम का राजनीतिक करियर महज 28 साल की उम्र में शुरू हो गया जब वो 1936 में मनोनीत सदस्य के रूप में बिहार प्रांतीय विधान सभा के सदस्य बने। 1937 में जब कांग्रेस की अंतरिम सरकार बनी तो जगजीवन संसदीय सचिव नियुक्त हुए। 1946 में जब जवाहरलाल नेहरू के नेतृत्व में भारत की अंतरिम सरकार बनी तो जगजीवन राम श्रम मंत्री बने। जगजीवन राम संविधान सभा के भी सदस्य थे जिसने देश के संविधान का निर्माण किया। जगजीवन राम 30 साल से अधिक समय तक केंद्रीय मंत्री के पद पर रहे। 1971 में हुए भारत-पाकिस्तान युद्ध के समय जगजीवन राम देश के रक्षा मंत्री थे। 