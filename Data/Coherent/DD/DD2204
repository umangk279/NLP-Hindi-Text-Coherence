 अमेरिकी राष्ट्रपति डोनाल्ड ट्रंप ने सोमवार को कहा कि वह तेल कीमतों में ऐतिहासिक गिरावट का इस्तेमाल अमेरिका के राष्ट्रीय सामरिक भंडार को फिर से भरने के लिए करेंगे।    ट्रंप ने कोरोना वायरस महामारी के संबंध में अपने दैनिक संवाददाता सम्मेलन में कहा, ‘‘हम अपने राष्ट्रीय पेट्रोलियम भंडार भर रहे हैं... आप जानते हैं, सामरिक भंडार।’’उन्होंने कहा, ‘‘हम भंडार में 7.5 करोड़ बैरल भरना चाहते हैं।’’उन्होंने बाद में यह स्पष्ट किया कि वह यह खरीदारी तभी करेंगे, जबकि अमेरिकी संसद इसके लिए धन को मंजूरी देगी। इसके अलावा अमेरिकी सरकार इस भंडार को किसी तीसरे पक्ष को किराए पर भी दे सकती है। जब कीमतें बढ़ेंगी, तो ये विक्रेता अतिरिक्त तेल बेच सकते हैं। अमेरिका में सोमवार को तेल कीमतें अप्रत्याशित रूप से पहली बार नकारात्मक हो गई थीं, हालांकि बाद में इसमें थोड़ा सुधार हुआ।     