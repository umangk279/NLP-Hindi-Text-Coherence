विश्व में भारत ने एक खास मुकाम हासिल किया है और ये संभव हुआ है बीते चार साल में प्रधानमंत्री नरेंद्र मोदी के नेतृत्व में. मोदी सरकार के चार साल पूरे होने पर केंद्रीय मंत्रियों का देशभर में प्रेस कॉन्फ्रेंस करने का सिलसिला जारी है.  केंद्र में नरेंद्र मोदी की सरकार के चार साल पूरा होने के मौके पर देशभर में मंत्री संवाददाता सम्मेलनों के जरिए सरकार की उपलब्धियां जनता के सामने रख रहे हैं. सरकार की कोशिश है कि जनता के कल्याण के लिए जो भी कदम सरकार ने उठाए हैं उनका लाभ सीधे उन तक पहुंच जाए. इसी कड़ी में मोदी सरकार की 4 साल की उपलब्धियां गिनाते हुए जोधपुर में केंद्रीय वित्त, कोयला, ऊर्जा और रेल मंत्री पीयूष गोयल ने कहा कि दुनिया में आज भारत की एक नई पहचान बनी है. केंद्रीय सड़क परिवहन एवं राजमार्ग मंत्री नितिन गडकरी ने कहा है कि सरकार किसानों के हितों के लिए कई कदम उठा रही है. उन्होंने नागपुर में मोदी सरकार की चार साल की उपलब्धियों के बारे में संवाददाता सम्मेलन को संबोधित किया. केंद्रीय सूचना प्रौद्योगिकी मंत्री रविशंकर प्रसाद ने भी बिहार के मुज़फ्फरपुर ने एक प्रेस वार्ता कर मोदी सरकार की उपलब्धियों को सामने रखा. उन्होंने कहा कि बीते चार साल में भारत एक ईमानदार देश बना है, जिसमें दलालों और बिचौलियों की कोई जगह नहीं है. मानव संसाधन विकास मंत्री प्रकाश जावडेकर ने कहा है कि पर्यावरण को बचाने में छात्र अहम भूमिका निभा सकते हैं. उन्होंने कोलकाता में एक संवाददाता सम्मेलन में पुणे में प्लास्टिक कचरे की समस्या का जिक्र किया और बताया कि छात्रों के सहयोग से पुणे में प्लास्टिक कचरे को हटाने का बड़ा काम पूरा किया गया. अहमदाबाद में केंद्रीय कपड़ा मंत्री स्मृति ईरानी ने भी केंद्र सरकार के चार साल के कार्यकाल की उपलब्धियां गिनाई. गौरतलब है कि चार साल पहले 26 मई, 2014 को प्रधानमंत्री नरेंद्र मोदी के नेतृत्व में सरकार बनने के साथ ही एक ही लक्ष्य रखा गया और और वो था विकास का. तब से सरकार सबका साथ सबका विकास के लक्ष्य के साथ तेजी से काम कर रही है. 