प्रधानमंत्री नरेंद्र मोदी ने मनीला में कई द्विपक्षीय वार्ता में शिरकत की। पीएम मोदी ने जापान, ऑस्ट्रेलिया, न्यूज़ीलैण्ड, वियतनाम, ब्रूनेई के अपने समकक्ष के साथ बातचीत की। प्रधानमंत्री ने अपने ऑस्ट्रेलियाई समकक्ष मैल्कम टर्नबुल और वियतनाम के प्रधानमंत्री गुएन शुआन फुक के साथ मंगलवार को अलग-अलग द्विपक्षीय वार्ताएं कीं। साथ ही उन्होंने जापान के प्रधानमंत्री शिंजो आबे से भी मुलाक़ात की और हिंद-प्रशांत क्षेत्र में सुरक्षा परिदृश्य में चीन की बढ़ती दखलंदाजी से प्रभावित होते व्यापारिक हितों की रक्षा समेत सामरिक हितों के विभिन्न मामलों पर चर्चा की।   मनीला ने अपनी यात्रा के आख़िरी दिन पीएम मोदी ने एक के बाद एक कई द्विपक्षीय वार्ताएं की। प्रधानमंत्री की ये मुलाक़ात हिन्द-प्रशांत महासागर क्षेत्र को स्वतंत्र और मुक्त व्यापार क्षेत्र बनाने में काफी अहम है। इसी सिलसिले में पीएम मोदी ने जापान के अपने समकक्ष शिंजो आबे, ऑस्ट्रेलिया के प्रधानमंत्री मैल्कम टर्नबुल और न्यूजीलैंड की प्रधानमंत्री जैसिंडा अर्डर्न से मुलाक़ात की। हिन्द-प्रशांत के सहयोगी देशों के सदस्य अमेरिकी राष्ट्रपति से पीएम मोदी की एक दिन पहले ही अहम मुलाक़ात हुई थी। 