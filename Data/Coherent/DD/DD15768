संसद का एक और दिन हंगामे का गवाह बना. राज्यसभा में गुरुवार को भी कामकाज नहीं हो सका, तो लोकसभा में भारी शोर-शराबे के बीच कुछ विधाई काम निपटाए गए. कांग्रेस के हंगामे के कारण संसद इस सत्र में अभी तक सही से काम नहीं कर सकी है, जिसके चलते जनता का पैसा बर्बाद हो रहा है.  संसद के दोनों सदनों में फिर वही कहानी दुहराई गई. राज्यसभा में जहां विपक्ष के हंगामे के चलते कुछ कामकाज नहीं हो सका, वहीं लोकसभा में सत्ता पक्ष और विपक्ष की तकरार और कांग्रेस के वाकआउट के बीच कामकाज हुआ. लोकसभा में भी कांग्रेस के सांसदों ने नारेबाजी की और अपनी बात रखने की अनुमति नहीं दिए जाने पर सदन से वाकआउट किया. कांग्रेस के हंगामे के बीच ही स्पीकर सुमित्रा महाजन ने प्रश्नकाल और शून्यकाल चलाया. बाद में लोकसभा में वर्ष 2017-18 के लिये अनुदान की अनुपूरक मांग के दूसरे बैच पर चर्चा हुई जिसका जवाब वित्त मंत्री अरुण जेटली ने दिया. राज्यसभा में लगातार चौथे दिन हंगामा जारी रहा. पूर्व प्रधानमंत्री मनमोहन सिंह के बारे में पीएम मोदी की कथित टिप्पणी और 2जी फैसले को लेकर कांग्रेस सदस्यों ने राज्यसभा में भारी हंगामा किया. हंगामे के कारण प्रश्नकाल तथा शून्यकाल दोनों नहीं हो पाए. कांग्रेस की ओर से इन मुद्दों की उठाने की कोशिश की गई लेकिन सभापति ने यह मुद्दा उठाने की अनुमति नहीं दी. इस बीच कांग्रेस सदस्य आसन के समक्ष आकर नारे लगाने लगे. सभापति ने कांग्रेस के रुख पर नाराजगी जताई और कहा कि सदन के बाहर के मुद्दे सदन में उठाने की परंपरा नहीं है. उन्होंने कहा कि सदन में मौजूद सदस्यों की तीन चौथाई संख्या चाहती है कि सदन चले, लेकिन कांग्रेस सदन नहीं चलने देना चाहती. सदन में व्यवस्था बनते नहीं देख सभापति ने 11 बज कर करीब 20 मिनट पर बैठक को दोपहर दो बजे तक के लिए स्थगित कर दिया. एक बार के स्थगन के बाद दोपहर दो बजे बैठक शुरू होने पर भी सदन में कांग्रेस सदस्यों का हंगामा जारी रहा. सभापति ने सदन में खेल के मुद्दे पर अल्पकालिक चर्चा शुरू करानी चाही और सचिन तेंदुलकर को बोलने के लिए बुलाया. सचिन जब बोलने के लिए खड़े हुए तो सत्ता पक्ष के कई सदस्यों ने मेजें थपथपाकर उनका स्वागत किया. लेकिन सदन में हंगामे के कारण सचिन अपना वक्तव्य शुरू नहीं कर पाए. नायडू ने हंगामा कर रहे सदस्यों से कहा कि यह सचिन का सदन में पहला भाषण है और सदस्यों को उनकी बात सुननी चाहिए. सदन में हंगामा थमते नहीं देख उन्होंने सदन को दिन भर के लिए स्थगित कर दिया. सचिन को बोलने का मौका न दिए जाने पर सत्तापक्ष और विपक्ष के कई सदस्यों ने कांग्रेस पर जमकर हमला बोला है, जबकि कांग्रेस बचाव की मुद्रा में नजर आई. राज्यसभा में हंगामे के चलते कामकाज नहीं हो पा रहा है लेकिन लोकसभा में काम हो रहा है और वहां कई जरूरी बिल पास हुए हैं. इस बीच सरकार अगले हफ्ते सदन में तीन तलाक से जुड़ा बिल पेश करने की तैयारी में है. 