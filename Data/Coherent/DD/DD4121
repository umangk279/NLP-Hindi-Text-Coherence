भारत और वेस्टइंडीज के बीच छह दिसंबर से तीन मैचों की टी-20 सीरीज की शुरुआत होगी। दोनों टीमों के बीच पहला मुकाबला शुक्रवार को हैदराबाद के राजीव गांधी अंतरराष्ट्रीय स्टेडियम में खेला जाएगा। विंडीज के खिलाफ टीम इंडिया का पलड़ा भारी नजर आ रहा है। मगर वेस्टइंडीज की कमान अब किरोन पोलार्ड के हाथों में है। उनसे कैरेबियाई टीम को काफी उम्मीदें होंगी।  गुलाबी टेस्ट में गुलाबी गेंद से मिली पहली जीत का स्वाद टीम इंडिया ने ज़बरदस्त अंदाज़ में चख़ा। लेकिन अब बारी टी20 की है जहां सामने इस फॉर्मेट की मौजूदा चैम्पियन वेस्टइंडीज़ है। टी 20 विश्वकप को ध्यान में रखकर इस फॉर्मेट की हर सीरीज़ टीम इंडिया के लिए अहम है। ऐसे में हर एक खिलाड़ी के फॉर्म पर भी कड़ी नज़र रहेगी। ओपनिंग में रोहित शर्मा के साथ के.एल.राहुल का उतरना तय है लेकिन नज़र रिशभ पंत पर होगी जिनके लिए ये सीरीज़ काफी अहम रहने वाली है। वहीं कप्तान विराट कोहली की मौजूदगी ज़ाहिर तौर पर इस टीम की मज़बूत कड़ी के तौर पर सामने होगी। वहीं श्रेयस अय्यर और मनीष पांडे को भी अपने बल्ले से खुद को साबित करना होगा। गेंदबाज़ी में तो टीम इंडिया के पास धार ही धार है जहां मोहम्मद शामी, भुवनेश्वर कुमार और दीपक चहर और शिवम दुबे है वहीं स्पिन के मकड़जाल की ज़िम्मेदारी युजवेंद्र चहल पर टिकी रह सकती है। कैरिबियाई टीम की बात करे तो टीम को अपनी पिछली टी20 सीरीज़ में अफगानिस्तान से हार मिली है टीम की कप्तानी की बागडोर कीरोन पोलार्ड के हाथ में है, इस फॉर्मेट में टीम एक मज़बूत कड़ी के तौर पर देखी जाती है टीम के पास शिमरोन हेटमेयर और इविन लुईस जैसे बल्लेबाज़ है। वहीं जेसन होल्डर और लेंडल सिमंस जैसे खिलाड़ियों का होना भी इस टीम की स्ट्रेंथ को बढ़ाता है। वैसे भारत और वेस्टइंडीज़ के बीच अब तक 14 टी20 हुए है जिसमें 8 में भारत ने जीत दर्ज की है वहीं 5 मैच वेस्टइंडीज़ ने जीते है। कुल मिलाकर मौजूदा परिस्थिती में एक रोचक सीरीज़ होनी की पूरी उम्मीद बन रही है। 