हरियाणा और महाराष्ट्र में शुक्रवार के दिन चुनावी रैलियों की ही चर्चा रही. बीजेपी अपने काम के नाम पर मतदाताओं से वोट मांग रही है, तो वहीं कांग्रेस अपने वर्चस्व को बचाने की कवायद में बीजेपी के दावों पर सवाल उठा रही है.  महाराष्ट्र और हरियाणा के विधानसभा चुनाव का प्रचार अब अपने आखिरी चरण में पहुंच चुका है. शनिवार शाम पांच बजे प्रचार खत्म हो जाएगा. शुक्रवार को दोनों राज्यों में तमाम दलों की ओर से रैलियां और प्रेस कॉन्फ्रेंस करके वोट मांगे. सबसे पहले बात महाराष्ट्र की करें तो केंद्रीय गृहमंत्री और बीजेपी अध्यक्ष अमित शाह शुक्रवार को महाराष्ट्र मे थे. उन्होंने राज्य के अहेरी, राजुरा, वणी और खापरखेड़ा में पार्टी के लिए चुनाव प्रचार किया. अमित शाह ने फडणवीस सरकार की तारीफ की और कहा कि दोबारा सरकार बनने पर 85% से ज्यादा स्थानीय युवाओं को रोजगार दिया जाएगा. कांग्रेस की ओर से भी महाराष्ट्र में जोरदार प्रचार हो रहा है. पार्टी के वरिष्ठ नेता आनंद शर्मा ने मुंबई में एक प्रेस कॉन्फ्रेंस करके पार्टी की जीत का दावा किया. बात हरियाणा की करें तो रक्षा मंत्री और बीजेपी के वरिष्ठ नेता राजनाथ सिंह ने राज्य के झज्जर के बेरी में चुनावी रैली को संबोधित करते हुए कहा कि बीजेपी अपने काम के नाम पर मतदाताओं से वोट मांगती है. कांग्रेस के पूर्व अध्यक्ष और पार्टी के वरिष्ठ नेता राहुल गांधी शुक्रवार को हरियाणा के महेंद्रगढ़ में रैली की और कांग्रेस के लिए वोट मांगे. हरियाणा के मुख्यमंत्री मनोहर लाल ने बाबैन में रैली को संबोधित किया और कहा कि उनकी सरकार ने किसानों की आय दोगुनी करने का लक्ष्य रखा है और काफी हद तक हम इस तरफ अग्रसर भी हो चुके हैं. वहीं राज्य के पूर्व मुख्यमंत्री भूपेंद्र सिंह हुड्डा ने रोहतक में रैली की और कहा कि हरियाणा सरकार ने अपने वादे पूरे नहीं किए. बीएसपी अध्यक्ष मायावती ने हरियाणा के सोहना और बेरी में चुनावी जनसभाएं कर अपनी पार्टी के लिए वोट मांगा. बीएसपी प्रमुख हरियाणा में रैली कर रही थीं, तो दिल्ली में उनकी पार्टी के वरिष्ठ नेता और पूर्व मंत्री करतार भड़ाना ने बीजेपी का दामन थाम लिया. भड़ाना यूपी और हरियाणा में विधायक भी रह चुके हैं. उन्होंने प्रधानमंत्री नरेंद्र मोदी और भाजपा अध्यक्ष अमित शाह के नेतृत्व में विश्वास व्यक्त किया. इसके अलावा दोनों राज्यों में भी बाकी तमाम क्षेत्रीय दलों ने भी प्रचार में पूरी ताकत झोंक दी है और जनता तक पहुंच कर वोट मांग रहे हैं. 