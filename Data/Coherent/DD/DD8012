नागर विमानन महानिदेशालय ने जारी किए दिशा निर्देश  नागर विमानन महानिदेशालय ने बोइंग 737 मैक्स विमानों के परिचालन के लिए स्पाइसजेट और जेट एयरवेज को अतिरिक्त सुरक्षा निर्देश जारी किए हैं। डीजीसीए के निर्देशों के अनुसार इन विमानों की उड़ानों का परिचालन करने वाले पायलटों के पास कम से कम 1,000 घंटे का उड़ान अनुभव होना चाहिए। एक दिन पहले ही इथियोपिया में 737 -मैक्स विमान हादसे में 157 लोग मारे गए। इसी के बाद डीजीसीए ने अभी उपलब्ध जानकारी के आधार पर अंतरिम सुरक्षा उपाय किए हैं। डीजीसीए ने विमानन कंपनियों से कहा है कि वे 737 मैक्स विमानों के संदर्भ में इंजीनियरिंग और रखरखाव कर्मियों के बारे में विभिन्न ज़रुरतों को पूरा करें। नागर विमानन मंत्री सुरेश प्रभु ने इथियोपिया में हुए विमान हादसे के बाद विमानन नियामक डीजीसीए को घरेलू विमानन कंपनियों द्वारा इस्तेमाल किए जा रहे बोइंग 737 मैक्स विमानों की सुरक्षा जांच करने के लिए कहा है।  