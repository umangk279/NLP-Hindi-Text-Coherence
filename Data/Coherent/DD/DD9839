बेगूसराय से लोकसभा सांसद और बिहार में बीजेपी के कद्दावर नेता भोला सिंह का कल शाम निधन हो गया। वह 79 वर्ष के थे। वह लंबे समय से बीमार थे और इन दिनों दिल्ली के आरएमएल अस्पताल में भर्ती थे। भोला सिंह के निधन पर प्रधानमंत्री नरेंद्र मोदी समेत कई बड़े नेताओं ने शोक जताया है।   प्रधानमंत्री नरेंद्र मोदी दिवंगत नेता के आखिरी दर्शन भी किए। प्रधानमंत्री नरेंद्र मोदी ने ट्वीट किया- 'बेगूसराय से सांसद भोला सिंह जी के निधन की खबर से दुखी हूं. उन्हें समाज के लिए किए गए उनके कार्यों की वजह से याद किया जाएगा। दुख की इस घड़ी में मेरी उनके परिवार और समर्थकों के प्रति गहरी संवेदना है। भोला सिंह बिहार की राजनीति का एक जाना-पहचाना चेहरा थे। वह बिहार सरकार में मंत्री रहने के अलावा बेगूसराय से 8 बार विधायक भी रह चुके थे। 