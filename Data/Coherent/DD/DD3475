पहाड़ी राज्यों में बर्फबारी से मैदानों में ठंड बढ गयी है. दिल्ली, यूपी, पंजाब समेत उत्तर भारत के कई राज्यों में बारिश से भी मुश्किल बढ़ गई है. मौसम विभाग ने पहाड़ी राज्यों में और बर्फबारी का अनुमान जताया है.  उत्तर भारत में ठंड का कहर जारी है. देश के कई राज्य जहां भारी ठंड की चपेट में हैं, वहीं कई राज्यों में बारिश की वजह से भी जनजीवन पर असर पड़ा है और लोग कड़ाके की ठंड से परेशान हैं. उत्तर भारत के ऊंचाई वाले इलाकों में पश्चिमी विक्षोभ ने दस्‍तक दे दी है. जिससे जम्‍मू-कश्‍मीर और हिमाचल प्रदेश में एक बार फिर बर्फबारी शुरू हो गई है. बर्फबारी की वजह से यहां सड़कों पर बर्फ की चादर सी बिछ गई है. इससे एक ओर जहां ठंड का प्रकोप बढ़ा है, वहीं यातायात भी प्रभावित हुआ है. मंडी-मनाली सड़क मार्ग कल तक के लिए बंद किया गया है. दरअसल लगातार भूस्खलन के चलते शनिदेव मंदिर के पास बनाला में मार्ग बंद हो गया है. इसलिये लोगों की सुरक्षा को ध्यान में रखते हुए, कल सुबह तक यहाँ यातायात बंद किया जा रहा है. स्लाइडिंग ज़ोन और मौसम की स्थिति की नए सिरे से समीक्षा के बाद ही जरुरी कदम उठाये जाएंगे. कल सुबह 08:00 बजे तक सड़क को बंद किया जा रहा है हिमाचल प्रदेश के कुछ हिस्सों में पिछले 24 घंटों में हुई हल्की बर्फबारी और बारिश को देखते हुए मौसम विभाग ने  13 और 16 जनवरी को राज्य में भारी बारिश और बर्फबारी की आशंका जताई है. इसके लिये ऑरेंज और येलो अलर्ट जारी किया गया है. मौसम विभाग ने दिल्ली में भी हल्की बारिश के साथ आसमान में बादल छाए रहने का अनुमान जताया है. घाटी के मैदानी भागों में भी हल्की सी मध्यम बर्फबारी और जम्मू और लद्दाख के ऊंचाई वाले हिस्सों में भारी बर्फबारी दर्ज की गई है, जिससे आम जीवन प्रभावित हुआ है. अधिकारियों ने बताया कि कश्मीर में ताजा बर्फबारी से जनजीवन अस्त-व्यस्त होने के साथ ही श्रीनगर हवाई अड्डे पर उड़ान संचालन भी बाधित हुआ है. राजस्थान के गंगानगर, बीकानेर और जैसलमेर सहित अनेक इलाकों में बारिश होने से मौसम बदल गया है. हालांकि न्यूनतम तापमान में लगातार बढ़ोतरी से लोगों को सर्दी से थोड़ी राहत ज़रूर मिली है. मौसम विभाग के अनुसार बीते 24 घंटे में गंगानगर में 11.8 मिलीमीटर, बीकानेर में 5.4 मिलीमीटर, फलौदी में 7.6 मिलीमीटर और जैसलमेर में 13.7 मिलीमीटर बारिश रिकार्ड किया गया. 