दिल्ली एनसीआर में प्रदूषण की समस्या से निबटने पर विचार विमर्श के लिए वर्चुअल मंत्री स्तरीय बैठक आगामी 1 अक्टूबर को होगी। केंद्रीय पर्यावरण मंत्री प्रकाश जावडेकर ने आज नई दिल्ली में एक प्रेस कांफ्रेंस के दौरान ये जानकारी दी। उन्होंने कहा कि केंद्र सरकार इस समस्या से निबटने के लिए सभी संबंधित राज्यों के साथ लगातार संवाद कर रही है।  दिल्ली एनसीआर क्षेत्र को हर साल ठंड के मौसम में प्रदूषण की समस्या से जूझना पड़ता है। इस साल ठंड के मौसम में इस समस्या से कैसे निबटा जाए इस पर विचार विमर्श के लिए मंत्री स्तरीय बैठक आगामी 1 अक्टूबर को होगी, जिसमें केंद्रीय पर्यावरण मंत्री प्रकाश जावडेकर और सभी संबंधित राज्यों के पर्यावरण मंत्री शामिल होंगे। ये बैठक वर्चुअल होगी, जिसमें दिल्ली के अलावा पंजाब, हरियाणा, राजस्थान और उत्तर प्रदेश के पर्यावरण मंत्री भी शामिल होंगे। पर्यावरण मंत्री प्रकाश जावडेकर ने बताया कि पिछले 2 साल के दौरान दिल्ली एनसीआर में प्रदूषण की रोकथाम की दिशा में जो काम हुए हैं उनकी भी इस बैठक में समीक्षा की जाएगी।  पर्यावरण मंत्री प्रकाश जावडेकर ने कहा कि केंद्र और राज्य सरकारों ने दिल्ली एनसीआर में प्रदूषण को रोकने के लिए काफी काम किए हैं और आगामी मंत्री स्तरीय बैठक में सभी राज्य सरकारें और एजेंसियां अपने अपने काम का ब्यौरा भी देंगी। उन्होंने कहा कि केंद्र सरकार बिना राजनीति के इस क्षेत्र के लोगों को प्रदूषण से राहत दिलाने के लिए प्रतिबद्ध है। 