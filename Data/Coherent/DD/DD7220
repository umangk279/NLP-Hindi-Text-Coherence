ओडिशा में फोनी ने भयंकर तबाही मचाई है, लेकिन अब ये काफी कमजोर पड़ गया है. ओडिशा के मुख्यमंत्री नवीन पटनायक ने एक प्रेस कॉन्फ्रेंस के जरिए कुछ महत्वपूर्ण जानकारी दी है.  मुख्यमंत्री नवीन पटनायक के मु्ताबिक शनिवार को 24 घंटे में रिकॉर्ड 1.2 मिलियन लोगों को निकाला गया है. जिसमें 3.2 लाख गंजम से, 1.3 लाख पुरी से शामिल हैं. इसके अलावा करीब 7 हजार रसोईघर और 9 शेल्टर का इंतजाम किया गया है. इस काम में 45 हजार से ज्यादा वालंटियर लगे हुए थे. ‘फोनी’ के कारण ओडिशा में नीट की परीक्षा टली चक्रवाती तूफान फोनी के कारण 5 मई को ओडिशा में होने वाली नीट (National Eligibility cum Entrance Test) टाल दी गई है. परीक्षा की नई तारीख की घोषणा अभी नहीं की गई है लेकिन माना जा रहा है कि ओडिशा में स्थिति सामान्य होने के बाद ये परीक्षा कराई जा सकती है. इस बीच चक्रवाती तूफान 'फोनी' के कारण यात्रियों को हुई असुविधा के मद्देनजर एयर इंडिया की ओर से शनिवार दोपहर 3 बजे दिल्ली-भुवनेश्वर के लिए और शाम 7.45 बजे भुवनेश्वर-दिल्ली के लिए अतिरिक्त फ्लाइट का इंतजाम किया गया. पीएम मोदी 6 मई को लेंगे ‘फोनी’ से हुए नुकसान का जायजा चक्रवाती तूफान फोनी के कारण हुए ओडिशा में हुए नुकसान का प्रधानमंत्री नरेंद्र मोदी खुद जायजा लेंगे. इसके लिए प्रधानमंत्री 6 मई सोमवार को ओडिशा का दौरा करने वाले हैं. उन्होंने खुद ट्वीट के जरिए ये जानकारी दी है. इससे पहले प्रधानमंत्री ने तूफान फोनी के कारण पैदा हुए हालात और उससे हुए नुकसान समेत तमाम मुद्दों पर ओडिशा और पश्चिम बंगाल के राज्यपालों से बात भी की. पीएम ने ओडिशा के मुख्यमंत्री नवीन पटनायक से भी फोन पर बात की है. एक ट्वीट के ज़रिए प्रधानमंत्री ने बताया कि उन्होंने इन परिस्थितियों में केंद्र की ओर से ओडिशा को लगातार मदद का भरोसा दिया है. पूरा देश तूफान से प्रभावित अलग-अलग हिस्सों के पीड़ित लोगों की मदद के लिए उनके साथ है. 