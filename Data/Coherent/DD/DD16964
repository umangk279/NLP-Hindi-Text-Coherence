केंद्र सरकार देश में डिजिटल क्रांति की दिशा में काम कर रही है। सरकार की महत्वाकांक्षी डिजिटल इंडिया कार्यक्रम की सफलता में टेलिकॉम सेक्टर का अहम रोल है। इसके परिप्रेक्ष्य में आज दिल्ली में इंडियन मोबाइल कांग्रेस की शुरुआत हुई जहां नई टेलिकॉम पॉलिसी, आईटी, ई-कॉमर्स पॉलिसी के साथ-साथ इस क्षेत्र में रोज़गार की संभावनाओं पर भी बात हुई।   दिल्ली के प्रगति मैदान में इंडियन मोबाइल कांग्रेस का आगाज हुआ तो कई राष्ट्रीय और अंतरराष्ट्रीय स्तर की मोबाइल कंपनियों के प्रमुखों के साथ ही तमाम केंद्रीय मंत्री भी पहुंचे और भविष्य के भारत की दूरसंचार तकनीक पर विस्तार से चर्चा की। मोबाइल कांग्रेस का उद्घाटन करते हुए संचार राज्यमंत्री मनोज सिन्हा ने कहा कि टेलिकॉम सेक्टर डिजिटल इंडिया की रीढ़ की हड्डी है। उन्होंने कहा कि नई टेलिकॉम पॉलिसी इस सेक्टर को बड़े मुकाम तक पहुंचाने में मदद करेगी। 5-जी के का जिक्र करते हुए सिन्हा ने कहा कि इसके जरिए भारतीय दूरसंचार उद्योग दुनिया ग्लोबल मार्केट में पहुंच सकता है और सरकार ने इसीलिए एक कमेटी बना दी है। 