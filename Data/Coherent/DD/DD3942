संशोधित नागरिकता कानून के संसद से पास होने के बाद असम में उपजे हालात के बाद अब स्थिति सामान्य हो गई है... राज्य में कर्फ्यू हटा दिया गया है तो ब्राडबैंड सेवाएं भी बहाल हो गई है... लोग अपने घरो से निकल कर खुश है और रोजमर्रा के कामों में व्यस्त है।  संशोधित नागरिकता कानून के खिलाफ विरोध प्रदर्शनों के मद्देनजर 11 दिसम्बर से गुवाहाटी में लगा कर्फ्यू मंगलवार को हटा लिया गया। शहर में दुकानें और व्यवसायिक प्रतिष्ठान खुले रहे। बस, कार और दोपहिया वाहन सड़कों पर नजर आये। डिब्रूगढ़ में मंगलवार को सुबह छह बजे से 14 घंटे तक कर्फ्यू में ढील दी गई। बीते दिनों हुए प्रदर्शन के बाद अब पूरे राज्य में हालात सामान्य है। असम में हिंसक प्रदर्शनों के बाद ब्राडबैंड सेवाएं बंद कर दी थी जिन्हे मंगलवार सुबह से पूरे राज्य में फिर से शुरू कर दिया गया। हालांकि गुवाहाटी उच्च न्यायालय ने असम सरकार को मंगलवार दोपहर तीन बजे से मोबाईल इंटरनेट सेवाएं भी बहाल करने पर विचार करने का निर्देश दिया। जनहित याचिकाओं पर दिये अपने आदेश में हाईकोर्ट ने राज्य सरकार को इंटरनेट सेवाएं बहाल करने से पहले राज्य की स्थिति का आंकल करने को बी कहा है। अदालत ने मामले में अगली सुनवाई 19 दिसंबर तय की। इसबीच कर्फ्यू में ढील देने के बाद लोगों ने राहत की सांस ली है और राज्य के आम लोग प्रदर्शनकारियों से शांतिपूर्ण प्रदर्शन की अपील कर रहे है। इस बीच लगातार सामान्य हो रहे असम के हालात के बाद राज्य में चलने वाली ज्यादातर ट्रेन सेवाएं सामान्य रुप से चल रही हैं। प्रशासन ने पर्यटकों को पूरी सुरक्षा का भरोसा दिया है। हिंसक प्रदर्शन के बाद अभी तक 136 मामले दर्ज किये गये है और 190 लोगों को गिरफ्तार किया गया है। वहीं पश्चिम बंगाल में मंगलवार को पांचवे दिन भी प्रदर्शन जारी रहा और प्रदर्शनकारियों ने राज्य के कई हिस्सों में सड़क और रेल की पटरियां जाम कर दीं। बात मेघालय की करें तो शिलॉन्ग में मंगलवार को कर्फ्यू में 13 घंटे की ढील दी गई। राज्य में मोबाइल संदेश सेवाओं पर अब भी रोक है। राज्य में किसी अप्रिय घटना की कोई खबर नहीं है। 