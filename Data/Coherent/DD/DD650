भारतीय रेल किसानों के व्यवसाय को बढ़ाने की दिशा में भी महत्वपूर्ण भूमिका निभा रहा है. इसी कड़ी में गुरुवार को को भारतीय रेल की दूसरी किसान स्पेशल ट्रेन का परिचालन पूर्व-मध्य रेल के बरौनी से टाटानगर के बीच प्रारंभ किया गया.  इस स्पेशल ट्रेन के द्वारा बोकारो स्टील सिटी, हटिया एवं टाटानगर के लिए दूध की सप्लाई की जाएगी. इस स्पेशल ट्रेन में दूध के चार टैंकर होंगे, जिनमें से एक-एक टैंकर बोकारो स्टील सिटी एवं हटिया के लिए होगा, जबकि दो टैंकर दूध टाटानगर के लिए होगा. दूध के परिवहन के लिए इस किसान स्पेशल ट्रेन का परिचालन बरौनी से टाटानगर के बीच एक दिन छोड़कर किया जाएगा. इस स्पेशल ट्रेन में दूध के 4 टैंकर एवं लगेज ब्रेक वैन के 2 डिब्बे होंगे. विदित हो कि भारतीय रेल द्वारा किसानों के लिए एक विशेष कदम उठाते हुए देवलाली (नासिक रोड) से दानापुर के बीच पहली किसान स्पेशल ट्रेन का परिचालन हाल ही में प्रारंभ किया गया है, जिसके द्वारा किसान अपनी सब्जियां, फल और अन्य खाद्य सामग्रियों की बुकिंग करा सकते हैं. 