अमेरिकी बलों ने अफगानिस्तान के कुनार प्रांत में आतंकी समूह आईएसआईएस के मुख्यालय पर किए गए एक हमले में उसकी अफगान शाखा के प्रमुख को मार गिराया।   पेंटागन ने बताया कि इस्लामिक स्टेट ऑफ इराक एंड सीरिया - खोरासन प्रांत : आईएसआईएस-के: के अमीर अबु सैयद की मौत के साथ एक साल में तीसरी बार ऐसा हुआ है जब आतंकी समूह की अफगान शाखा ने अपना नेता खोया है। पेंटागन की प्रवक्ता डैना व्हाइट ने कहा, ‘‘अमेरिकी बलों ने 11 जुलाई को कुनार प्रांत में समूह के मुख्यालय पर किए गए एक हमले में स्लामिक स्टेट ऑफ इराक एंड सीरिया - खोरासन प्रांत :आईएसआईएस-के: के अमीर अबु सैयद को मार गिराया।’’ उन्होंने बताया कि हमले में आईएसआईएस-के दूसरे सदस्य भी मारे गए और इससे अफगानिस्तान में आतंकी समूह की मौजूदगी बढ़ाने की योजनाओं को काफी धक्का पहुंचेगा। डैना ने कहा, ‘‘नांगरहार से लड़ाकों को खदेड़ने और आईएसआईएस को यह संदेश देने के लिए कि अफगानिस्तान में उनके लड़ाकों के लिए कोई पनाह नहीं है, अमेरिकी बलों ने इस साल मार्च की शुरूआत में आईएसआईएस-के के खिलाफ एक अभियान शुरू किया था।’’ अफगानिस्तान में अमेरिकी बलों का नेतृत्व कर रहे जनरल जॉन निकलसन ने कहा, ‘‘हम तब तक ऐसा करते रहेंगे, जब तक उनका अंत नहीं हो जाता। अफगानिस्तान में आईएसआईएस को कोई सुरक्षित पनाह नहीं मिलेगी।’’  