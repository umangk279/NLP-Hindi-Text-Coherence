कर्नाटक चुनाव प्रचार आख़िरी दौर में है. सत्ता बचाने के लिए जहां कांग्रेस अपनी पूरी ताकत झोंक रही है, तो वहीं भाजपा भी एक और राज्य में कमल खिलाने के लिए बेकरार है. भाजपा की ओर से प्रधानमंत्री नरेंद्र मोदी ने चुनाव प्रचार जारी रखते हुए मंगलवार को तीन चुनावी रैलियां की. बीजेपी अध्यक्ष अमित शाह, केंद्रीय मंत्री स्मृति ईरानी और पार्टी प्रभारी प्रकाश जावडेकर ने भी जनसभाओं को संबोधित किया. कांग्रेस अध्यक्ष राहुल गांधी और सोनिया गांधी ने भी पार्टी प्रत्याशियों के पक्ष में प्रचार किया.  समाज को बांटने का काम कर रही है कांग्रेस: पीएम विजयपुरा यानि बीजापुर में प्रधानमंत्री ने कांग्रेस पर एक के बाद एक आक्रामक हमले किए. उन्होंने कांग्रेस पर भ्रष्टाचार सहित समाज को बांटने का आरोप जड़ा तो साथ ही महिलाओं की सुरक्षा और उनके अधिकारों को भी वोट बैंक की राजनीति में घसीटने के लिए कांग्रेस को ही ज़िम्मेदार बताया. ​​ प्रधानमंत्री ने विजयपुरा को भगवान बस-वेश्वर की धरती बताया. उन्होंने कांग्रेस पर भगवान बस-वेश्वर के समाज के प्रति योगदान को कम करके आंकने का आरोप लगाया. साथ ही उन्होंने कहा कि कांग्रेस समाज को सिर्फ बांटने का काम कर रही है.  प्रधानमंत्री ने देश में महिलाओं और बेटियों की सुरक्षा का मुद्दा भी चुनावी रैली में उठाया. उन्होंने कहा कि कांग्रेस महिलाओं की सुरक्षा के अहम मसले पर भी राजनीति करने से बाज नहीं आई और तीन तलाक़ जैसे अहम क़ानून में भी संसद में अड़ंगा लगा दिया. कांग्रेस सिर्फ़ एक परिवार तक सीमित: पीएम कोप्पल की दूसरी चुनावी रैली में प्रधानमंत्री ने महिलाओं के लिए शौचालय की उपयोगिता को अधिकार और सम्मान से जोड़ा. उन्होंने कहा कि केंद्र सरकार लगातार सामाजिक न्याय और आर्थिक सामनता के लिए योजनाएं चला रही है. कांग्रेस को घेरते हुए प्रधानमंत्री ने कहा कि आज़ादी के बाद 60 साल में भी कांग्रेस ने अपने शासन में इस तरह की पहल नहीं की. साथ ही उन्होंने कांग्रेस पर सिर्फ परिवारवाद की राजनीति का आरोप लगाया.  बेंगलुरु की तीसरी रैली में प्रधानमंत्री ने शहर के संतुलित विकास की बात कही. साथ ही उन्होंने कांग्रेस के शासन को बदलने और एक नए कर्नाटक की तस्वीर भी रखी.  प्रधानमंत्री के अलावा बीजेपी अध्यक्ष अमित शाह ने भी कई रैलियां और रोड शो किए. केंद्रीय मंत्री  स्मृति ईरानी और बीजेपी प्रभारी प्रकाश जावडेकर ने भी रैलियां की और कांग्रेस पर निशाना साधा. बीजेपी अध्यक्ष अमित शाह ने सिद्धारमैया सरकार पर जोरदार हमला बोला और कहा कि प्रचार में उमड़ रही भीड़ से साफ है कि 15 मई को येदियुरप्पा सीएम पद की शपथ लेंगे. केंद्रीय मंत्री और पार्टी की वरिष्ठ नेता स्मृति ईरानी ने भी कई रैलियां की. उन्होंने भ्रष्टाचार के लिए सिद्धारमैया सरकार पर हमला बोला और येदियुरप्पा को मुख्यमंत्री बनाने के लिए वोट देने की अपील की. केंद्रीय मंत्री और कर्नाटक बीजेपी प्रभारी प्रकाश जावडेकर ने पार्टी अध्यक्ष अमित शाह के खिलाफ राहुल गांधी की टिप्पणी पर कांग्रेस को आड़े हाथ लिया. जावडेकर ने कहा कि राहुल गांधी खुद जमानत पर हैं और उन्हें इस तरह की बातें करने का कोई हक नहीं है. राहुल गांधी ने भाजपा पर किसानों की अनदेखी का लगाया आरोप कर्नाटक विधानसभा चुनाव में व्यस्त कांग्रेस अध्यक्ष राहुल गांधी ने भाजपा पर किसानों की अनदेखी करने का आरोप लगाया है।  राहुल गांधी बेंगलुरु में संबाददाताओं से बातचीत कर रहे थे। कांग्रेस समाज के सभी वर्गों के विकास के लिए प्रतिबद्ध: सोनिया गांधी कांग्रेस नेता सोनिया गांधी ने विजयपुरा में एक चुनावी रैली को संबोधित किया. इस मौके पर लोगों को संबोधित करते हुए सोनिया गांधी ने कहा कि कांग्रेस समाज के सभी वर्गों के विकास के लिए प्रतिबद्ध है. जेडीएस भी जोर-शोर से प्रचार में जुटी कांग्रेस और बीजेपी के साथ ही तीसरी ताकत के रूप में उभर रही जेडीएस भी प्रचार में जोर-शोर से जुटी है. पार्टी प्रमुख और पूर्व पीएम एचडी देवगौड़ा धुंआधार रैलियां और रोड शो करके जनता से वोट की अपील कर रहे हैं. पार्टी का दावा है कि जनता जेडीएस-बीएसपी गठबंधन को पूर्ण बहुमत देगी. राज्य में सत्ता हासिल करने के लिए तीन पार्टियों में होड़ लगी हुई है और सब एक-दूसरे पर हमले कर रहे हैं, लेकिन जनता इन आरोप-प्रत्यारोपों पर क्या फैसला लेती है ये तो ईवीएम से वोटों की गिनती के बाद पता ही चलेगा. 