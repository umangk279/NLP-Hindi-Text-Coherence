प्रधानमंत्री नरेन्द्र मोदी ने असम के तिनसुकिया ज़िले में ऑयल इंडिया लिमिटेड के तेल कुएं में लगी आग से उत्पन्न स्थिति की समीक्षा की है।   प्रधानमंत्री नरेन्द्र मोदी ने राज्य की जनता को आश्वस्त किया है कि केंद्र  सरकार इस घटना से पीड़ित परिवारों को सहायता और राहत देने के लिये वचनबद्ध है। प्रधानमंत्री ने कहा कि इस मुश्किल घड़ी में केंद्र राज्य सरकार के साथ है। उन्होंने पेट्रोलियम और प्राकृतिक गैस मंत्रालय को निर्देश दिया कि वह इस दुर्भाग्यपूर्ण घटना का गहन अध्ययन करे ताकि भविष्य में ऐसी घटनाओँ से बचा जा सके। प्रधानमंत्री ने कहा कि हमें अपनी क्षमता और विशेषज्ञता बढ़ानी होगी ताकि ऐसी आपदाओं से कारगर ढंग से  निपटा जा सके।  समीक्षा बैठक में यह सूचित किया गया कि तेल कुएं की आग को नियंत्रित करने के लिए देश-विदेश के विशेषज्ञों का सहयोग लेने की विस्तृत योजना तैयार की गई है और उसे कार्यान्वित किया जा रहा है। ऐसा अनुमान है कि 7 जुलाई तक आग पर काबू पा लिया जाएगा। 