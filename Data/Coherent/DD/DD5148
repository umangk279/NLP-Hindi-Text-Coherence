राइट टू रिप्लाई में भारत की पाकिस्तान को दो टूक- परमाणु हमले की धमकी देकर पाकिस्तान ने की वैश्विक मंच पर अस्थिरता पैदा करने की कोशिश। पाकिस्तान के पीएम इमरान खान के झूठ, मनगढ़ंत और बेबुनियाद आरोपों को किया बेनकाब।   संयुक्त राष्ट्र महासभा के मंच पर एक तरफ प्रधानमंत्री नरेंद्र मोदी ने भारत के विकास गाथा की तस्वीर पेश की और सभी महत्वपूर्ण ज्वलंत मुद्दों पर भारत का नजरिया पेश किया वहीं पाकिस्तान की ओर से एक बार फिर कश्मीर का वही पुराना घिसा पिटा राग अलापा गया और झूठे और मनगढ़ंत आरोप लगाए गए, लेकिन भारत ने भी मौका नहीं छोड़ा और राइट टू रिप्लाई का इस्तेमाल करते हुए पाकिस्तान को आईना दिखा दिया।  भारत की प्रथम सचिव विदिशा मैत्रा ने कहा कि पाकिस्तान की ओर से इमरान खान ने संयुक्त राष्ट्र के मंच का गलत इस्तेमाल किया और कहा कि उनका भाषण नफरत से भरा है। भारत ने पाकिस्तान से न्यूक्लियर हथियारों के इस्तेमाल की धमकी देने पर भी सवाल किया है। विदिशा मैत्रा ने पाकिस्तान से पूछा कि क्या पाकिस्तान इस बात से इनकार कर सकता है कि संयुक्त राष्ट्र द्वारा प्रतबंधित 25 आतंकी संगठनों का ठिकाना पाकिस्तान है ? क्या पाकिस्तान ये बात मानेगा कि वो दुनिया का एकमात्र देश है जो आतंकियों को पेंशन देता है ?  साथ ही यह भी पूछा कि मानवाधिकार की बात करने वाले पाकिस्तान में अल्पसंख्यकों की हालत देखनी चाहिए जिनकी संख्या 23 प्रतिशत से 3 प्रतिशत पर पहुंच गई है। पाकिस्तान के प्रधानमंत्री के वक्‍तव्‍य की कड़ी आलोचना करते हुए कहा कि भारतीयों को अपनी बात रखने के लिए किसी की मदद की जरूरत नहीं. 