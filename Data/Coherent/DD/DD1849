देश में कोविड-19 से मरने वालों की संख्या रविवार को 2,109 हो गई और संक्रमण के कुल मामले बढ़कर 62,939 पर पहुंच गए हैं. स्वास्थ्य मंत्रालय के मुताबिक पिछले 24 घंटे में 128 लोगों की मौत हुई और 3,277 नए मामले सामने आए.  स्वास्थ्य मंत्रालय ने बताया कि देश में 41,472 लोग अब भी संक्रमण की चपेट में हैं, जिनका इलाज चल रहा है जबकि 19,357 लोग स्वस्थ हो गए हैं और एक मरीज विदेश चला गया है. स्वस्थ होने की दर करीब 30.75 प्रतिशत है. संक्रमण के कुल मामलों में 111 विदेशी नागरिक भी शामिल हैं. कुल 2,109 मृतकों में से सबसे अधिक 779 लोगों की मौत महाराष्ट्र में हुई है. गुजरात में 472, मध्य प्रदेश में 215, पश्चिम बंगाल में 171, राजस्थान में 106, उत्तर प्रदेश में 74, दिल्ली में 73 और आंध्र प्रदेश तथा तमिलनाडु में 44-44 लोगों की मौत हो गई है. पंजाब में मृतक संख्या 31 और कर्नाटक एवं तेलंगाना में 30-30 है. जम्मू-कश्मीर और हरियाणा दोनों में कोविड-19 से नौ-नौ लोगों की मौत हुई है, जबकि बिहार में पांच और केरल में चार लोगों ने इस बीमारी के कारण अपनी जान गंवाई है. झारखंड में कोविड-19 से तीन लोगों की मौत हुई है. ओडिशा, चंडीगढ़, असम और हिमाचल प्रदेश में दो-दो लोगों ने दम तोड़ा है. मेघालय और उत्तराखंड में एक-एक व्यक्ति की मौत हुई है. स्वास्थ्य मंत्रालय के रविवार सुबह तक के आंकड़ों के मुताबिक देश में संक्रमण के सर्वाधिक 20,228 मामले महाराष्ट्र में है. इसके बाद गुजरात में 7,796, दिल्ली में 6,542, तमिलनाडु में 6,535, राजस्थान में 3,708, मध्य प्रदेश में 3,614 और उत्तर प्रदेश में 3,373 मामले हैं. आंध्र प्रदेश में कोरोना वायरस के मामले बढ़कर 1,930, पश्चिम बंगाल में 1,786 और पंजाब में 1,762 हो गए हैं. तेलंगाना में ये मामले बढ़कर 1,163, जम्मू-कश्मीर में 836, कर्नाटक में 794, हरियाणा में 675 और बिहार में 629 हो गए हैं. केरल में अब तक कोरोना वायरस के 505 मामले, जबकि ओडिशा में 294 मामले सामने आए हैं. चंडीगढ़ में वायरस से कुल 169 और झारखंड में 156 लोग संक्रमित हैं. त्रिपुरा से 134 मामले, उत्तराखंड में 67, असम में 63 और छत्तीसगढ़ में 59 मामले सामने आए हैं. हिमाचल प्रदेश में 50 और लद्दाख में अब तक 42 मामले सामने आए हैं. अंडमान और निकोबार द्वीप समूह से कोविड-19 के 33 मामले हैं. मेघालय में संक्रमण के 13, पुदुचेरी में नौ, जबकि गोवा में सात मामले हैं. मणिपुर में कोविड-19 के दो, जबकि मिजोरम, अरुणाचल प्रदेश और दादरा एवं नगर हवेली से एक-एक मामले सामने आए हैं. 