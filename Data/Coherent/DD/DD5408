पीएम मोदी ने रांची में किसान मानधन योजना सहित कई विकास योजनाओं की शुरुआत की, कई किसानों को सौंपा पेंशन कार्ड, कहा कामगारों, व्यापारियों, किसानों को पेंशन योजना देकर सरकार ने देश बनाने वालों का किया सम्मान.  अपने झारखंड दौरे पर प्रधानमंत्री नरेन्द्र मोदी ने राज्य को बुनियादी ढांचे से जुड़ी एक महत्वपूर्ण परियोजना की सौगात दी। प्रधानमंत्री ने साहबगंज में देश का दूसरा मल्टी-मोडल टर्मिनल को राष्ट्र को समर्पित किया। गंगा जल मार्ग विकास परियोजना के तहत निर्मित इस टर्मिनल पर 290 करोड़ रुपये की लागत आई है और ये दो साल के रिकॉर्ड वक्त में बन कर तैयार हो गया है। सबसे ख़ास बात ये है कि इस टर्मिनल के निर्माण का शिलान्यास भी प्रधानमंत्री मोदी ने 2017 में किया था।  ग़ौरतलब है कि गंगा जल मार्ग विकास परियोजना के तहत देश भर में तीन मल्टी-मोडल टर्मिनल बनने हैं। इनमें से पहले टर्मिनल को प्रधानमंत्री नरेन्द्र मोदी ने पिछले साल नवंबर में राष्ट्र को समर्पित किया था। इसी कड़ी में साहबगंज दूसरा टर्मिनल है जो झारखंड और बिहार के उद्योगों को जलमार्ग के माध्यम से वैश्विक बाज़ार उपलब्ध कराने में अहम साबित होगा। इस टर्मिनल के शुरू होने से खोयला, उर्वरक, सीमेंट और चीनी उद्योगों को ख़ास तौर से फ़ायदा होगा। साहबगंज में इस टर्मिनल के माध्यम से सड़क, रेल और नदी परिवहन का सम्मिनल से इस क्षेत्र की कोलकाता और हल्दिया समेत अन्य क्षेत्रों से सीधा सम्पर्क स्थापित हो जाएगा। इतना ही नहीं, ये क्षेत्र बांग्लादेश समुद्र मार्ग के ज़रिये देश के पूर्वोत्तर हिस्सों से भी जुड़ जाएगा। इस टर्मिनल की सालाना क्षमता 30 लाख टन है और इसके दूसरे चरण में पीपीपी मॉडल के ज़रिये 376 करोड़ रुपये के निवेश से इस की क्षमता 54 लाख टन से भी ज़्यादा हो जाएगी। प्रधानमंत्री ने कहा झारखंड के विकास के लिए केन्द्र और राज्य की भाजपा सरकारों ने विकास के डबल इंजन के साथ काम किया है। प्रधानमंत्री ने कहा कि विकास न सिर्फ उनकी सरकार की प्राथमिकता है बल्कि प्रतिबद्धता भी है। उन्होंने कहा कि जितनी तेज़ी से आज देश आगे बढ़ रहा है उतनी तेज़ी से पहले कभी नहीं बढ़ा। बृहस्पतिवार को एक दिन के दौरे के दौरान राज्य में बुनियादी ढांचे से जुड़ी परियोजना का उद्घाटन प्रधानमंत्री की प्रतिबद्धता की ही बानगी पेश करता है।  