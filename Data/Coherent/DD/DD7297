लोकसभा के बाकी बचे चरणों के चुनाव के लिए बीजेपी और कांग्रेस के साथ साथ तमाम दूसरी पार्टियां भी लगातार चुनावी प्रचार में जुटी हुई हैं। सपा-बसपा-आरजेडी हर पार्टी चुनावी वादों के साथ लोगों के बीच पहुंच रही हैं।   उत्तर प्रदेश के जालौन में बसपा प्रमुख मायावती और समाजवादी पार्टी प्रमुख अखिलेश यादव ने एक संयुक्त रैली की औऱ लोगों को संबोधित किया। रैली को संबोधित करते हुए बसपा प्रमुख मायावती ने कहा कि आजादी के बाद शुरूआत में केन्द्र और देश के अधिकांश राज्यों में सत्ता ज्यादातर कांग्रेस के हाथ में रही है लेकिन ध्यान देने की बात यह है कि कांग्रेस की लंबे अरसे तक रही सरकार में गलत नीतियों और कार्य प्रणालियों के चलते उसे सत्ता से बाहर होना पड़ा है। बसपा प्रमुख ने साथ ही ये भी कहा कि भाजपा ने पिछले चुनाव में कई वादे किये थे लेकिन सभी खोखले साबित हुए। रैली को संबोधित करते हुए सपा अध्यक्ष अखिलेश यादव ने कहा कि प्रधानमंत्री पहले चाय वाला बनकर आये थे और अब चौकीदार बनकर आए। उन पर कितना भरोसा किया जाए। जनसभा में बसपा प्रमुख मायावती, महासचिव सतीश चंद्र मिश्रा और मायावती के भतीजे आकाश आनंद भी मौजूद थे। वहीं चुनावी सरगर्मियों के बीच बिहार के समस्तीपुर में राजद नेता तेजस्वी यादव ने एक चुनावी जनसभा को सम्बोधित किया। उन्होनें कहा कि महागठबन्धन की सरकार गरीबों को  सामाजिक न्याय के साथ-साथ आर्थिक न्याय भी दिलाने का काम करेगी।   पंजाब में नामांकन का दौर जारी है । शिरोमणि अकाली दल प्रमुख सुखबीर सिंह बादल ने फिरोजपुर से  नामांकन दाखिल किया है। नामांकन से पहले सुखबीर ने  अपनी पत्नी और केंद्रीय मंत्री हरसितरौत कौर बादल के साथ अमृतसर स्थित स्वर्ण मंदिर जाकर मत्था टेका। इस मौके पर उन्होंने कहा कि प्रधानमंत्री को लोगों की शुभकामनाएं हैं और लोग एक बार फिर से उन्हें देश की अगुवाई करने का मौका देंगे।  इस बीच आम आदमी पार्टी ने शुक्रवार को दावा किया कि पूर्वी दिल्ली लोकसभा क्षेत्र से भाजपा के प्रत्याशी गौतम गंभीर का नाम मतदाता सूची में दो बार दर्ज है और आप ने उनके खिलाफ इस मामले में तीस हजारी अदालत में आपराधिक शिकायत दर्ज की है। पूर्वी दिल्ली से आप की उम्मीदवार आतिशी ने कहा कि यह आपराधिक मामला है और गंभीर को तत्काल अयोग्य करार दिया जाना चाहिए। चौथे चरण का चुनाव 29 अप्रैल को है और मतों की गिनती 23 मई को की जाएगी। 