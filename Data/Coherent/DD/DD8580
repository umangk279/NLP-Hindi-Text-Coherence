सरकारी योजनाओं में भ्रष्टाचार और फर्जीवाड़े को रोकने के लिए मोदी सरकार ने कई अहम कदम उठाए हैं, जिसका फायदा भी बड़े पैमाने पर दिखने लगा है. डीबीटी के ज़रिए अब तक 6 लाख करोड़ रुपये से ज्यादा की राशि सीधे आम लोगों के बैंक खातों में पहुंची है.   डीबीटी के वेब पोर्टल के मुताबिक 26 जनवरी को दोपहर 12 बजे तक छह लाख पांच हज़ार सात सौ अस्सी (6,05,780) करोड़ रुपये डायरेक्ट बेनिफिट ट्रान्सफर यानी प्रत्यक्ष लाभ अंतरण योजना के तहत लोगों को सीधे मिले हैं. इसमें  पांच लाख 80 हज़ार करोड़ से ज्यादा रुपये पिछले साढ़े चार वर्षों में यानी मोदी सरकार के कार्यकाल में सीधे लोगों के बैंक खातों में आए हैं. इतना ही नहीं डीबीटी की वजह से सरकार को एक लाख करोड़ रुपये से ज़्यादा की बचत हुई है.  दरअसल इसके चलते सरकारी पैसे की लूट अब नहीं हो पाती है। डीबीटी के इस्तेमाल को व्यापक बनाना और इसको विस्तार देना प्रधानमन्त्री नरेंद्र मोदी की सोच और उनकी दृढ़ इच्छाशक्ति का ही नतीजा है. पहले जहां सरकारी मदद, सब्सिडी और पेंशन आदि का पैसा अपात्रों के हाथों में चला जाता था, वहीं अब ये पैसा सीधे जरूरतमंद के हाथों में पहुंचने लगा है। सरकार के मुताबिक साल 2018- 19 के पहले नौ महीनों में यानी अप्रैल से दिसम्बर तक डायरेक्ट बेनिफिट ट्रान्सफर के ज़रिए करीब 20 हज़ार करोड़ रुपये की बचत हुई है. इस तरह से इस योजना में कुल बचत 1,09,983 करोड़ रुपये यानी करीब एक लाख 10 हज़ार करोड़ रुपए हो गई है. दिसम्बर, 2018 तक किस योजना में कितनी हुई बचत? ( पहल  -  56, 391.00 खाद्य एवं जन वितरण  -  30,302.82 ग्रामीण विकास  -  20247.60 अल्‍पसंख्यक मामले  -  159.15 सामाजिक न्याय (छात्रवृत्ति)  -  238.27 महिला एवं बाल विकास  -  1523.75 अन्य  -  1120.69 कुल बचत  -  1,09,983.28 डीबीटी के दायरे में 437 योजनाएं फिलहाल 55 मंत्रालयों की 437 योजनाओं का पैसा डीबीटी के चलते सीधे सामान्य लोगों तक पहुंच रहा है, जिसमें आवास और शौचालय बनाने से लेकर मनरेगा, पेंशन, सिलिंडर सब्सिडी और स्कॉलरशिप तक के पैसे शामिल हैं. अकेले साल 2018- 19 में डीबीटी के ज़रिए सवा दो लाख करोड़ रुपये (2,31,983) से ज़्यादा की राशि आम लोगों को भेजी गई हैं. इसके लिए बाकायदा 197 करोड़ से ज्यादा ट्रांजैक्शन भी हुए हैं. आधार से मजबूत हुआ डीबीटी आधार भी डीबीटी को काफी मजबूती दे रहा है. छह लाख करोड़ रुपये में से करीब एक लाख 70 हज़ार करोड़ रुपये आधार के ज़रिए लोगों के खातों में भेजी गई है. (सुधाकर दास, संवाददाता, डीडी न्यूज़) 