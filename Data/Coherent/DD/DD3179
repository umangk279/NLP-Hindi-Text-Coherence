अबतक की सबसे बडी स्वास्थ्य समस्‍या का सामना कर रहे चीन में कोरोना वायरस से मरने वालों की संख्या बढ़ कर अस्सी से ज्यादा हो गई है और ढाई हजाप से ज्यादा लोग इस खतरनाक कोरोना वायरस से संक्रमित हुए हैं। इसमें  से 461 मरीजों की स्थिति नाजुक है।   चीन के राष्ट्रीय स्वास्थ्य आयोग के मुताबिक पिछले चौबीस घंटें में 769 नए मामलों की पुष्टि हो चुकी है। हालाकि 51 लोगो की इलाज के बाद हालत में सुधार हुआ है। इस बीच चीन के वुहान शहर में कोरोना वायरस से प्रभावित लोगो के इलाज के लिए नया अस्पताल बनाया जा रहा है। इसके अलावा वुहान शहर में अतिरिक्त स्वास्थ्य कर्मी को भी भेजा रहा है। चीन के प्रधानमंत्री ने कोरोना वायरस से प्रभावित वुहान शहर का दौरा किया। कोई शीर्ष नेता पहली बार कोरोना वायरस का केंद्र बताए जा रहे इस शहर में पहुंचा है। चीन के करीब सभी प्रांतों से कोरोनावायरस के संक्रमण के मामले सामने आए हैं। स्थिति को देखते हुए चीन में नए साल की छुट्टियां तीन दिन और बढ़ा दी गई है ताकि लोग घरो से बाहर निकलने से बच सकें।  चीन के अलावा हांगकांग,मकाओ,ताइवान,थाइलैंड, जापान,दक्षिण कोरिया,अमेरिका,वियतनाम, सिंगापुर, मलेशिया,नेपाल, फ्रांस और आस्ट्रेलिया तक कोरोना वायरस फैल चुका है।  चीन स्थित भारतीय दूतावास ने एक और हॉटलाईन जारी किया है और कुल तीन हॉटलाईन जारी किया जा चुका है। विश्व स्वास्थ्य संगठन भी कोरोना वायरस को लेकर हालात पर नजर बनाए हुए है। इस बीच भारत में भी कोरोना वायरस को लेकर सतर्कता बरती जा रही है। देश के बारह हवाई अड्डो, बंदरगाहों पर जांच और निगरानी रखी जा रहा है। अब तक 137 उड़ानों के 29,707 यात्रियों का इस विषाणु के लक्षणों को लेकर मेडिकल परीक्षण किया गया है।  नेपाल में कोरोना वायरस के एक मामले की पुष्टि होने के बाद भारत से सटे नेपाल बार्डर पर अतिरिक्त एहतियात बरती जा रही है। केन्द्र सरकार ने नेपाल से सटे जिलों में निगरानी बढ़ा दी है। पश्चिम बंगाल के पानीटंकी और उत्तराखंड के पिथौरागढ़ के झूलाघाट के साथ जौलजिबी में नेपाल से सटे क्षेत्रों में स्वास्थ्य टीमें तैनात की गई हैं। राजधानी दिल्ली के एम्स और राम मनोहर लोहिया अस्पताल में अलग से वार्ड बनाए गए है। एनसीडीसी के निदेशक ने आरएमएल अस्पताल जाकर तैयारियों की समीक्षा की है। केन्द्रीय स्वास्थ्य सचिव ने हालात की समीक्षा की है और वीडियो कांफ्रेसिग के जरिए गृह सचिव और नेपाल से सटे पांच राज्यों के मुख्य सचिव और पुलिस महानिदेशक से बात की है। शनिवार को प्रधानमंत्री के निर्देश पर प्रधानमंत्री के प्रधान सचिव ने  चीन में इस बीमारी के बढ़ते मामलों पर बढ़ती वैश्विक चिंता के बीच इससे निपटने की भारत की तैयारी की समीक्षा की। इस बीच एनसीडीसी ने चौबीस घंटे चलने वाले एक हेल्पलाईन भी जारी किया है जिस पर कोरोना वायरस से जुड़ी तमाम जानकारी ली जा सकती है। कैबिनेट सचिव ने आज चीन में कोरोना वायरस से पैदा हुए हालात की समीक्षा की। बैठक में स्वास्थ्य , विदेश , नागरिक उड्डयन, श्रम , रक्षा और सूचना प्रसारण के सचिवों ने हिस्सा लिया।  