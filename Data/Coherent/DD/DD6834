पर्यावरण मंत्री प्रकाश जावडेकर ने कहा बीएस-6 मानक जल्द भारत में आएगा, उन्होंने दिल्ली में पर्यावरण संबंधी कार्यक्रम में पर्यावरण पर एक फिल्म और किताब जारी की।  पर्यावरण मंत्री प्रकाश जावडेकर ने कहा है कि देश में 2020 तक बीएस-6 नियमों वाले वाहन उपलब्‍ध हो जाएंगे और उनसे वायु प्रदूषण में कमी आएगी। दिल्ली में पर्यावरण संबंधी कार्यक्रम में शामिल जावडेकर ने कहा कि इस दिशा में 60 हजार करोड़ रूपये निवेश किये जा चुके हैं। पूरी दुनिया में वायु प्रदूषण की समस्या एक चुनौती है और इससे निपटने के लिये लगातार कदम उठाये जाने की जरूरत है। पर्यावरण मंत्री प्रकाश जावडेकर ने कहा है कि हर देश प्रदूषण का सामना कर रहा है और सभी देशों को इसके लिये अपना रास्ता खोजना होगा। दिल्ली में पर्यावरण मसले पर एक कार्यक्रम उन्होनें संबोधित किया और कहा कि भारत अपना रास्ता खोजकर प्रदूषण को मात देगा। साथ ही भरोसा दिलाया कि वर्ष 2020 तक बीएस-6 मानक लागू होगा। जिससे गाड़ियों से होने वाले प्रदूषण में काफी कमी आएगी।   बीते वर्षो में दिल्ली सहित देशभर में आबो हवा को साफ करने की दिशा में कई कदम उठाये गये है। देशभर के 40 से ज्यादा शहरों में वायु गुणवत्ता की जांच के लिए संबंधित उपकरण लगाए गए हैं। कृषि अवषेश जलाने के मामलों में भी करीब 30 फीसदी की कमी आई है। मोदी सरकार की योजना सभी राजमार्गों के किनारे 125 करोड़ पेड़ लगाने की भी है। देश की राजधानी दिल्ली में पेरिफेरल एक्सप्रेस वे बनने से ट्रको से होने वाला प्रदूषण काफी कम हो गया है। सरकार द्वारा उठाये गये कदमों का ही असर है कि पिछले पांच वर्षों में दिल्ली में वायू प्रदूषण में उल्लेखनीय सुधार आया है। गौरतलब है पूरी दुनिया के 90 फीसदी से ज्यादा लोग साफ हवा से वंचित है। लिहाजा वैश्विक स्तर पर प्रदूषण से निपटने की कोशिश हो रही है। केन्द्र सरकार ने वायु प्रदूषण से निपटने के लिए राष्ट्रीय स्वच्छ वायु कार्यक्रम शुरु कर रखा है। इसके तहत 102 शहरों की पहचान कर वायु प्रदूषण के स्तर को कम करने की दिशा में काम किया जा रहा है। 