आस्ट्रेलिया के खिलाफ दूसरे वनडे में जीत हासिल कर भारत ने पांच मैचों की सीरीज़ में 2-0 की बढ़त बना ली है। स्पिनर कुलदीप यादव एक दिवसीय मैचों में हैट्रिक पूरी करने वाले तीसरे भारतीय गेंदबाज़ बन गए हैं। शानदार 92 रनों की पारी खेलने वाले कप्तान विराट कोहली मैन ऑफ द मैच बने।      कप्तान विराट कोहली की शानदार बल्‍लेबाजी और कुलदीप यादव की ऐतिहासिक हैट्रिक की बदौलत भारत ने दूसरे वन डे में ऑस्‍ट्रेलिया को 50 रन से हरा दिया है। भारत से जीत के लिए मिले 253 रन के जवाब में ऑस्ट्रेलिया की पूरी टीम 202 रन पर सिमटकर पवेलियन लौट गई। विराट ने 45वीं और रहाणे ने 28वीं फिफ्टी पूरी की। रहाणे दूसरा रन लेने के दौरान सुस्ती के चलते रन आउट हुए। उन्होंने 55 रन बनाए। मनीष पांडे महज़ 3 रन बनाकर एश्टोन एगर की गेंद पर बोल्ड हो गए। विराट हांलाकि शतक से चूक गए। उन्हे 92 के स्कोर पर  नाइल ने बोल्ड किया। इसके बाद महेंद्र सिंह धोनी भी केवल 5 रन बनाकर पैवेलियन लौट गए। इस जीत के साथ भारत ने सीरीज में 2-0 की बढ़त ले ली है। मैच में 92 रन बनाने वाले कोहली को मैन ऑफ द मैच चुना गया। चेन्नई वनडे में शानदार जीत दर्ज करने वाली भारतीय टीम गुरुवार को ऑस्ट्रेलिया के खिलाफ दूसरे वनडे के लिए कोलकाता के ईडन गार्डेंस मैदान पर उतरी । पहले वनडे की ही तरफ दूसरे मैच में भी भारतीय कप्तान विराट कोहली ने टॉस जीता और पहले बल्लेबाजी का निर्णय किया। भारत की शुरुआत अच्छी नहीं रही और रोहित शर्मा 7 रन बनाकर नाइल की गेंद पर उन्हें रिटर्न कैच दे बैठे। पहला झटका लगने के बाद रहाणे और विराट ने पारी को संभाला। विराट ने 45वीं और रहाणे ने 28वीं फिफ्टी पूरी की। रहाणे दूसरा रन लेने के दौरान सुस्ती के चलते रन आउट हुए। उन्होंने 55 रन बनाए। मनीष पांडे एक बार फिर असफल रहे और 3 रन बनाकर एश्टोन एगर की गेंद पर बोल्ड हो गए। विराट ने एक छोर थामे रखा था और खुलकर स्ट्रोक्स खेल रहे थे, लेकिन वे शतक से चूक गए। उन्हे 92 के स्कोर पर  नाइल ने बोल्ड किया। इसके बाद महेंद्र सिंह धोनी भी केवल 5 रन बनाकर पैवेलियन लौट गए। इसके बाद हार्दिका पांड्या और भुवनेश्वर कुमार ने स्कोर बोर्ड को धीरे- धीरे आगे बढ़ाया। लेकिन भुवी 20 और पांड्या 20 रन बनाकर आउट हो गए। इसके बाद कंगारू गेंदबाजों ने भारत को बड़ा स्कोर नहीं बनाने दिया और भारत की पारी 252 रनों पर समाप्त हुई। कोल्टर नाइल और केन रिचर्डसन ने 3-3 विकेट लिए। 253 रन के लक्ष्य के जवाब में ऑस्ट्रेलिया को मजबूत शुरुआत की दरकार थी। भुवनेश्वर ने हिल्टन कार्टराइट को एक रन पर बोल्ड कर कंगारू टीम को पहला झटका दिया। डेविड वॉर्नर भी मात्र 1 रन बनाकर भुवी के शिकार बने। इसके बाद स्टीव स्मिथ और ट्रेविस हेड ने पारी को संभालने की कोशिश की, लेकिन चहल की फुलटॉस पर हेड ने 39 के निजी स्कोर पर ने मिडविकेट पर मनीष पांडे को कैच थमा दिया। पिछले मैच में तूफानी बल्लेबाजी करने वाले मैक्सवेल को 14 के स्कोर पर धोनी ने चहल की गेंद पर शानदार तरीके से स्टंप कर दिया। इसके बाद स्मिथ ने एक छोर संभाले रखते हुए अपना अर्धशतक पूरा किया। वो 59 रन बनाकर पांड्या की गेंद पर कैच आउट हुए। इसके बाद 33वें ओवर में कुलदीप यादव ने लगातार तीन गेंदो पर मैथ्यू वेड , एगर और पैट कमिंस को आउट करके न केवल अपनी हैट्रिक पूरी की बल्की भारत को जीत के करीब ला दिया। इसी के साथ कुलदीप चेतन शर्मा और कपिल देव के बाद वनडे में हैट्रिक लेने वाले तीसरे भारतीय गेंदबाज बन गए है। इसके बाद स्टोनिस ने कुछ अच्छे शॉट लगाते हुए अपना अर्धशतक पूरा किया। हालाकी 202 के स्कोर पर भुवनेश्वर कुमार ने  रिचर्ड्सन को आउट करके टीम को 50 रन से जीत दिला दी। स्टोनिस 62 रन बनाकर नाबाद रहे। भारत के लिए बी कुमार और कुलदीप यादव ने 3-3 विकेट लिए। इस जीत के साथ भारत ने 5 मैचो की सीरीज में 2-0 की बढ़त ले ली है।  