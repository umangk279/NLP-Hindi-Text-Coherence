केंद्रीय सूचना और प्रसारण मंत्री स्मृति ईरानी दो दिवसीय अमेठी दौरे पर हैं। इस दौरान अमेठी में लगभग दो दर्जन विकास योजनाओं का या तो उद्घाटन किया जाएगा या उनकी नींव रखी जाएगी। लखनऊ के अमौसी एयरपोर्ट पर उतरने के बाद स्मृति ईरानी सड़क के रास्ते सीधे अमेठी गईं। सोमवार को दौरे के पहले दिन उन्होंने अमेठी और गौरीगंज के कुछ इलाकों का दौरा किया और कार्यकर्ताओं से मुलाकात की। स्थानीय लोगों को उनके दौरे से काफी उम्मीदें हैं।     मंगलवार को स्मृति ईरानी अमेठी के लोगों को एफएम रेडियो की सौगात देंगी। मंगलवार को ही बीजेपी के राष्ट्रीय अध्यक्ष अमित शाह और यूपी के मुख्यमंत्री योगी आदित्यनाथ भी अमेठी पहुंच रहे हैं। सभी नेता एक रैली में हिस्सा लेंगे। रैली मैदान में ही पीएम ग्रामीण आवास योजना के लाभार्थियों को प्रमाण-पत्र वितरित किए जाएंगे। मंगलवार को ही अमेठी जिला अस्पताल में टीबी यूनिट का उद्घाटन होगा और ओदारी तिलोई में प्राथमिक स्वास्थ्य केन्द्र का उद्घाटन भी होगा। 