जम्मू-कश्मीर के राज्यपाल सत्यपाल मलिक ने पर्यटकों के घाटी छोड़ने को लेकर जारी ट्रैवल अडवाइजरी, तत्काल हटाने का दिया निर्देश। 10 अक्टूबर से हटेगी अडवाइजरी। राज्यपाल ने सलाहकारों और मुख्य सचिव के साथ सुरक्षा स्थिति का लिया जायज़ा।  जम्मू-कश्मीर के राज्यपाल सत्यपाल मलिक ने घाटी में गृह विभाग की ओर से जारी ट्रैवल अडवाइजरी को हटाने का निर्देश दिया है। यह निर्देश 10 अक्टूबर से लागू हो जाएंगे। इसके बाद से पर्यटक घाटी में घूमने जा सकेंगे। दरअसल, सत्यपाल मलिक ने सोमवार को आला अधिकारियों के साथ सुरक्षा समीक्षा की बैठक की, जिसमें यह फैसला लिया गया। इस बैठक में सलाहकारों के साथ-साथ मुख्य सचिव भी शामिल हुए। उनके अलावा मीटिंग में योजना और आवास के अलावा शहरी विकास विभाग के प्रमुख सचिव भी मौजूद रहे। जम्मू-कश्मीर को विशेष राज्य का दर्जा देने वाले अनुच्छेद 370 के सभी प्रावधानों को खत्म करने से पहले गृह विभाग ने अडवाइजरी जारी कर कहा था कि घाटी से तुरंत यात्रियों को निकाला जाए।  