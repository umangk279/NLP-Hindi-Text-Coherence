आंतकी सोच पर कड़े प्रहार से ही रुकेगा आतंकवाद राज्यसभा में आज विधि-विरुद्ध क्रियाकलाप (निवारण) संशोधन विधेयक यानि UAPA पर तीखी बहस हुई. चर्चा के दौरान पक्ष और विपक्ष के बीच सवाल-जवाब का सिलसिला चला और अंत में ये बिल पास भी हो गया. बिल के पक्ष में 147 तो विपक्ष में 42 वोट पड़े. इससे पहले ये बिल लोकसभा में भी पास हो चुका है. इस बिल के दुरुपयोग को लेकर विपक्षी पार्टी कांग्रेस और अन्य दलों ने सवाल खड़ा किया तो गृह मंत्री अमित शाह ने जवाब में कहा कि सरकार की प्राथमिकता आतंकवाद को जड़ से मिटाना है.  आतंकवाद और आतंकवादियों के खिलाफ और अधिक सख्ती करने तथा जांच करने वाली एजेंसियों को ज्यादा अधिकार देने से जुडे गैरकानूनी क्रिया-कलाप (निवारण) संशोधन विधेयक य़ानी यूएपीए संशोधन बिल को संसद की मंजूरी मिल गयी है। लोकसभा पिछले हफ्ते ही बिल को मंजूरी दे चुकी है जबकि राज्यसभा ने शुक्रवार को इसकी मंजूरी दी। विधेयक पर हुई चर्चा के बाद पहले राज्यसभा ने विपक्ष के संशोधनों को नकार दिया और फिर विधेयक पर हुए मतदान में इसे 42 के मुकाबले 147 मतों से मंजूरी दे दी। विधेयक पर हुई चर्चा का जवाब देते हुए गृहमंत्री अमित शाह ने कहा कि संशोधन के बाद अब चार स्तरीय समीक्षा का प्रावधान है और इसमें मानवाधिकारों का किसी तरह का उलंलघन नहीं होगा।  विधेयक में किसी व्यक्ति को आतंकवादी घोषित करने के प्रावधान के दुरूपयोग होने की आशंका को खारिज करते हुए गृह मंत्री अमित शाह ने कहा कि आतंकवाद से मुकाबले के लिए ऐसा करना जरूरी है। इसके प्रावधान जांच एजेंसियों को आतंकवाद से ''चार कदम आगे रखने के लिए हैं।'' सदन ने विपक्ष ने इसे प्रवर समिति में भेजने की मांग की लेकिन ये प्रस्ताव  85 के मुकाबले 104 मतों से खारिज हो गया। चर्चा में हिस्सा लेते कुछ सदस्यों ने विधेयक को जहां बेहद जरुरी बताया तो वहीं कुछ सदस्यों ने कानून के दुरुपयोग की भी आशंका जतायी। तमाम सदस्यों की आशंकाओं का गृहमंत्री अमित शाह ने अपनी चर्चा में जवाब दिया और कहा कि आतंकवाद का कोई धर्म नहीं होता, आतंकवादी मानवता के खिलाफ होते हैं, इसके खिलाफ कठोर कानूनों का सभी को समर्थन करना चाहिए। विधेयक के प्रावधानों की बात करें तो इसमें बिल के मुताबिक आतंकी  की संपत्ति जब्त करने और यात्राएं करने पर रोक जैसी कार्रवाई की जा सकेगी एनआईए द्वारा किसी मामले की जांच किये जाने पर एजेंसी के महानिदेशक को संपत्ति की कुर्की के लिये मंजूरी देने का अधिकार दिया गया है। संसद के दोनों सदनों से मंजूरी मिलने के बाद अब ये राष्ट्रपति की मंजूरी के लिए जाएगा और उसके बाद फिर कानून की शक्ल ले लेगा । मौजूदा माहौल में जिस तरह से आतंकवाद और आतंकवादी संगठनों का खतरा अपना सिर उठा रहा है वैसे हालात में इस तरह के कानून देश के लिए बेहद जरूरी हो गए हैं। 