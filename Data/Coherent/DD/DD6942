30 मई को होने वाले शपथ ग्रहण समारोह के लिए कई राष्ट्र प्रमुखों को आमंत्रित किया गया है. विदेश मंत्रालय के मुताबिक पड़ोसी सबसे पहले की नीति को और आगे बढ़ाते हुए बिम्स्टेक देशों के प्रमुखों को शपथ ग्रहण समारोह में खासतौर से बुलाया गया है.  इसके लिए नेपाल, भूटान, बांग्लादेश, श्रीलंका, म्यांमा और थाईलैंड के शीर्ष नेताओं को न्योता भेजा गया है. समारोह के लिए किर्गिंज़ गणराज्य के राष्ट्रपति को भी आमंत्रित किया गया है, जो फिलहाल शंघाई सहयोग संगठन के अध्यक्ष हैं. साथ ही मॉरिशस के प्रधानमंत्री को शपथ ग्रहण समारोह में बुलाया जा रहा है. 