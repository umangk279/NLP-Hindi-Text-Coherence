सिंगापुर दौरे में प्रधानमंत्री नरेंद्र मोदी ने व्यापार और समुदायिक कार्यक्रम को संबोधित करते हुए कहा कि भारत तेजी से बदल रहा है, नया भारत आकार ले रहा है। प्रधानमंत्री ने सिंगापुर को भारत और आसियान के बीच का सेतु बताया। पीएम नें भारत- सिंगापुर स्टार्टअप्स प्रदर्शनी को देखा और तीन भारतीय मोबाइल भुगतान एप को पेश किया।  प्रधानमंत्री नरेंद्र मोदी की सिंगापुर की तीन दिनों की यात्रा के दौरान दोनों देशों के बीच द्विपक्षीय और बहुपक्षीय मोर्चों सहित सभी मुद्दों पर चर्चा होगी। व्यापार से लेकर रक्षा और रणनीतिक संबंधों से लेकर लोगों के बीच आदान-प्रदान को बढ़ावा देने जैसे मुद्दों पर दोनों देशों के एक साथ मिलकर काम करेंगे। शुक्रवार को सिंगापुर के प्रधानमंत्री ली के साथ द्विपक्षीय वार्ता होगी। प्रधानमंत्री नरेंद्र मोदी की यह तीसरी सिंगापुर यात्रा है। प्रधानमंत्री नरेंद्र मोदी नानयांग प्रौद्योगिकी विश्वविद्यालय का दौरा करेंगे। जहां वे छात्रों से बातचीत करेंगे। पीएम मोदी शांगरी-ला डॉयलोग में बतौर मुख्य वक्ता हिस्सा लेंगे। यह पहली बार होगा जब भारतीय प्रधानमंत्री कार्यक्रम को संबोधित करेंगे।  प्रधानमंत्री नरेंद्र मोदी की तीन देशों की यात्रा का उद्देश्य सागर को बढ़ावा देना है। जिसका मतलब है भारत-प्रशांत के अलावा सभी क्षेत्रों की  सुरक्षा और विकास को महत्व देना। अपनी सिंगापुर यात्रा के अंतिम पड़ाव में प्रधानमंत्री में चांगी नौसैनिक बेस जाएंगे। यहां प्रधानमंत्री भारतीय नौवहन पोत आईएनएस सतपुरा का दौरा करेंगे और भारतीय नौसेना और रॉयल सिंगापुर नेवी के अधिकारियों और नाविकों से मुलाकात करेंगे। प्रधानमंत्री मोदी की तीन देशों की यात्रा का मकसद आर्थिक और रक्षा क्षेत्र में रिश्तों को और मजबूती देना है। समुद्र के क्षेत्र में और खासकर इंडो-पैसिफिक क्षेत्र में सुरक्षा सहयोग को बढ़ावा देने के साथ-साथ परस्पर संपर्क को और मजबूत करना भी इस यात्रा का मकसद है। 