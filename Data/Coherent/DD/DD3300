प्रगति की 32 वीं बैठक में पीएम मोदी ने की 11 परियोजनाओं और कार्यक्रमों की समीक्षा, 24 हजार करोड़ की लंबे अरसे से लटकी नौ परियोजनाओं की भी समीक्षा, पीएम जीवन ज्योति बीमा योजना और सुरक्षा बीमा योजना के साथ सीसीटीएनएस प्रोजेक्ट का भी लिया जायजा.  प्रधानमंत्री नरेन्द्र मोदी ने प्रगति की 32 वीं बैठक में 11 परियोजनाओं और कार्यक्रमों की समीक्षा  की । ये साल 2020 में प्रगति की ये पहली बैठक थी जिसमें उन्होंने केन्द्र और राज्य सरकार के कई  प्रतिनिधियों से भी बात की।इस बैठक में, पीएम ने कुल ग्यारह विषयों पर चर्चा की, जिनमें से देरी से चल रही नौ परियोजनाएं शामिल हैं। 24000 करोड़ की ये परियोजनाएं 9 राज्यों ओडिशा, तेलंगाना, महाराष्ट्र, झारखंड, बिहार, कर्नाटक, आंध्र प्रदेश, केरल और उत्तर प्रदेश और तीन केंद्रीय मंत्रालयों की थीं। इन परियोजनाओं में से तीन रेल मंत्रालय से, पांच सड़क परिवहन और राजमार्ग मंत्रालय से और एक पेट्रोलियम और प्राकृतिक गैस मंत्रालय से संबंधित हैं। पीएम ने बीमा योजनाओं की प्रगति के तहत- प्रधानमंत्री जीवन ज्योति बीमा योजना PMJJBY और प्रधानमंत्री सुरक्षा बीमा योजना PMSBY की भी समीक्षा की. बैठक के दौरान प्रधानमंत्री ने वित्तीय सेवा विभाग के तहत आने वाली इन बीमा योजनाओं से संबंधित शिकायतों की भी समीक्षा की। पीएम ने ई-गवर्नेंस के ज़रिए प्रभावी पुलिसिंग के लिए बनी व्यापक और एकीकृत प्रणाली    CCTNS की भी समीक्षा की। अब तक प्रगति की बैठकों में 12 लाख 30 हजार करोड़ रुपये लागत की दो सौ उनहत्‍तर परियोजनाओं की समीक्षा हो चुकी हैं, जिनमें से अधिकांश वर्षों या दशकों से लटकी हुईं थी। प्रधानमंत्री ने सत्रह अलग-अलग क्षेत्रों में शिकायतों के समाधान से संबंधित 47 सरकारी कार्यक्रमों की भी समीक्षा की।   