महाराष्ट्र में उद्धव ठाकरे मंत्रिमंडल का आज विस्तार हुआ जिसमें कुल 26 कैबिनेट और 10 राज्य मंत्री शामिल किए गए। अजित पवार डिप्टी सीएम बने तो उद्धव के बेटे आदित्य ठाकरे को भी कैबिनेट में जगह दी गयी है।  महाराष्ट्र के मुख्यमंत्री उद्ध‌व ठाकरे की सरकार बनने के 32 दिन बाद सोमवार को उनके मंत्रिमंडल का पहला विस्तार हुआ। महाराष्ट्र के राज्यपाल भगत सिंह कोश्यारी ने विधान भवन में मंत्रियों को पद एवं गोपनीयता की शपथ दिलाई। सोमवार को कुल 26 कैबिनेट मंत्रियों और दस राज्य मंत्रियों को मंत्रिपरिषद में शामिल किया जिसके बाद राज्य में मंत्रियों की संख्या बढ़कर 43 हो गयी है। सबसे पहले एनसीपी नेता अजित पवार ने उद्धव ठाकरे सरकार में उप मुख्यमंत्री के रूप में शपथ ली। पिछले डेढ़ महीने में दूसरी बार पवार ने उप मुख्यमंत्री पद की शपथ ली है। इससे पहले उन्होंने एनसीपी से बगावत करते हुए बीजेपी से हाथ मिला लिया था और 23 नवंबर को उप मुख्यमंत्री पद की शपथ भी ले ली थी। हालांकि 26 नवंबर को उन्हें इस्तीफा देना पड़ा। पवार के अलावा महाराष्ट्र के पूर्व मुख्यमंत्री और वरिष्ठ कांग्रेस नेता अशोक चव्हाण ने भी सोमवार को कैबिनेट मंत्री की शपथ ली। अशोक चव्‍हाण राज्‍य के मुख्‍यमंत्री का पदभार संभाल चुके हैं लेकिन उन्‍हें आदर्श हाउसिंग सोसाइटी में घोटाले के आरोपों के चलते उन्हें इस्तीफा देना पड़ा था। खास बात ये रही कि सरकार में उद्धव ठाकरे की शिवसेना के मुकाबले शरद पवार की एनसीपी के मंत्री ज्यादा हैं। एनसीपी से 14, कांग्रेस से 10 और शिवसेना से 9 नेता मंत्री बने हैं। 3 अन्य विधायकों को भी मंत्री बनाया गया है। पहली बार विधायक बने उद्धव ठाकरे  के बेटे आदित्य ने कैबिनेट मंत्री पद की शपथ ली। इसके अलावा भी कई नेताओं के रिश्तेदारों को कैबिनेट में जगह मिली हैं। इसमें राज्‍य के पूर्व मुख्‍यमंत्री और कांग्रेस के दिवंगत विलासराव देशमुख के बेटे अमित विलासराव देशमुख भी शामिल हैं। 