किसानों के कल्याण के लिए सरकार प्रतिबद्ध नज़र आ रही है और यही वजह है कि कुछ विपक्षी दलों के विरोध के बावजूद वो किसानों की आय दोगुनी करने के लिए कानून बना रही है। प्रधानमंत्री ने रविवार को संसद से पारित कृषि सुधारों से संबंधित दो विधेयकों को न सिफ र्ऐतिहासिक बताया बल्कि उन्होंने किसानों को भरोसा दिया कि न तो एमएसपी खत्म होगा  और न ही कृषि मंडियां समाप्त होंगी।  केंद्र की नरेंद्र मोदी सरकार किसानों के कल्याण और उनकी आय दोगुनी करने के लिए लगातार कदम उठा रही है। इसी दिशा में सरकार कुछ नए कानून भी बना रही है। रविवार को संसद से ऐसे ही दो विधेयकों को मंजूरी मिली है।  प्रधानमंत्री नरेंद्र मोदी ने संसद से पारित कृषि सुधारों से संबंधित इन विधेयकों को ऐतिहासिक करार देते हुए कहा है कि  अब किसानों के हाथ पांव बंधे नहीं है और वो  आजाद हैं। प्रधानमंत्री ने कहा कि सरकार आवश्यक वस्तु अधिनियम  में भी बदलाव कर रही है जिससे दालें आलू खाद्य तेल, प्याज जैसे चीजें अब इस एक्ट के दायरे से बाहर कर दी गई हैं। पीएम ने कहा कि किसानों को मिली इस आजादी के कई लाभ दिखाई देने शुरू भी हो गए हैं। प्रधानमंत्री ने विपक्ष पर किसानों को गुमराह करने का आरोप लगाया और कहा कि देश के किसानों को आत्मनिर्भर बनाने के लिए उनकी सरकार के प्रयास निरंतर जारी रहेंगे। उन्होंने किसानों को भरोसा दिया कि न तो एमएसपी खत्म होगा  और न ही कृषि मंडियां समाप्त होंगी। ये बदलाव कृषि मंडियों के खिलाफ बिल्कुल भी नहीं है। जैसे पहले होता था वैसा ही होगा... ये हमारी ही एनडीए सरकार का ही काम है कि इन मंडियों के आधुनिकीकरण के लिए बड़े पैमाने पर काम शुरु किया गया है। जो लोग कृषि मंडी के बंद होने की बात कर रहे हैं वो सरासर झूठ बोल रहे हैं। कृषि क्षेत्र में इतने बड़े व्यवस्था परिवर्तन के बाद कुछ लोगों को अपने हाथ से नियंत्रण जाता हुआ दिखाई दे रहा है इसलिए अब ये लोग एमएसपी पर किसानों को गुमराह कर रहेहैं । ये वही लोग हैं जो एमएसपी पर स्वामीनाथन आयोग की रिपोर्ट को अपने पैरों तले दबा कर बैठे थे। मैं देश के प्रत्येक किसान को इस बात का भरोसा देता हूं कि एमएसपी कि व्यवस्था पहले की तरह ही चलती रहने वाली है। प्रधानमंत्री ने कहा कि किसानों को एमएसपी देने और सरकारी खरीद के लिए जितना काम उनकी सरकार ने किया है, वह पहले कभी नहीं किया गया। उन्होंने कहा कि 2014 से पहले के पांच सालों और पिछले पांच सालों के आंकड़े गवाही देते हैं कि किसानों की भलाई के लिए उनकी सरकार ने कितने काम किए हैं। बिहार के मुख्यमंत्री नीतीश कुमार ने भी कृषि से जुड़े विधेयकों को किसानों के लिए बेहद अहम बताया और इसके लिए पीएम मोदी को धन्यवाद दिया । देश के तमाम किसान भी सरकार के फैसले से खुश नजर आ रहे हैं। कुल मिलाकर सरकार के कदम किसानों के हित में है और पीएम ने भी देश को बता दिया है कि देश के किसान को, देश की खेती को आत्मनिर्भर बनाने के लिए प्रयास जारी रहेंगे। 