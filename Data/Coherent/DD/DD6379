नेपाल में भारी बारिश के कारण मरने वाले लोगों की संख्या 50 हो गई है, जबकि बारिश के कारण हुए हादसों में 25 लोग घायल हो गए हैं. इसके अलावा 25 लोग अब भी लापता हैं.  नेपाल में गुरुवार से लगातार भारी बारिश के कारण कई नदियों में बाढ़ आ गई है और भूस्खलन की घटनाएं भी सामने आई हैं. नेपाल का तराई क्षेत्र सैलाब से सबसे ज्यादा प्रभावित हुआ है. तराई क्षेत्र में 100 से ज्यादा घरों को नुकसान पहुंचा है और हजारों की संख्या में लोगों को सुरक्षित जगह पर पहुंचाया गया है. बाढ़ और भूस्खलन के कारण कई राजमार्गों पर आवाजाही पूरी तरह से बंद है. महोत्तरी जिले के बर्दीबास नगर पालिका में शनिवार को पूर्वी-पश्चिम राजमार्ग पर पानी भरने की वजह से एक पुल बह गया था, जिसके बाद राजमार्ग पर यातायात ठप है. इस बीच नेपाल पुलिस, आर्मी और क्षेत्रीय प्रशासनिक अधिकारी भी राहत और बचाव कार्यों में जुटे हैं. अभी तक बाढ़ प्रभावित इलाकों से 1100 लोगों को बचाया जा चुका है. 