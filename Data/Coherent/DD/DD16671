इराकी बलों ने एक प्रमुख सैन्य अभियान में किरकुक प्रांत में कुर्द लड़ाकों से एक प्रमुख सैन्य अड्डा, एक हवाई अड्डा और एक तेल क्षेत्र पर कब्ज़ा कर लिया है।   ‘इस्लामिक स्टेट’ समूह के खिलाफ जंग में अमेरिका के दो सहयोगियों के बीच हफ्तों से गहरा रहे तनावों के बाद इराकी सेना ने यह कार्रवाई की। सेना का लक्ष्य तेल और सैन्य क्षेत्रों को फिर से अपने नियंत्रण में लेना था जिनपर कुर्द बलों ने आईएस के खिलाफ जंग में कब्जा किया था। तेल के भंडारों से युक्त इस इलाके में कल इराकी और कुर्द पेशमर्गा बलों के बीच गोलाबारी की गई। यह अभियान 25 सितंबर को उत्तरी इराक से कुर्द स्वायत्तशासी क्षेत्र को अलग करने के लिए हुए गैर बाध्यकारी जनमत संग्रह के बाद इराकी सेना और कुर्द बलों के बीच बने गतिरोध के बाद हुआ है। इस जनमत संग्रह में कुर्द क्षेत्र को आजाद करने के पक्ष में मतदान हुआ था।  