रोहित शर्मा और विराट कोहली की शानदार बल्लेबाज़ी के दम पर भारत ने गुवाहाटी वनडे में वेस्टइंड़ीज़ को करारी मात दी थी।   अब दोनों टीमें बुधवार को विशाखापत्तनम में होने वाले दूसरे वनडे में आमने-सामने होंगीं। भारतीय टीम इस मैच को जीतकर अपनी बढ़त मज़बूत करने की कोशिश करेगी वहीं वेस्टइंड़ीज़ की टीम एक बार फिर मज़बूत इरादे के साथ भारत को कड़ी टक्कर देने उतरेगी।  वेस्टइंडीज़ के बल्ले से अच्छे प्रदर्शन के बावजूद भारत ने गुवाहाटी में खेले गए वनडे सीरीज़ के पहले मैच में जीत दर्ज की थी।  अब भारत की कोशिश होगी कि दूसरे मैच में भी जीत दर्ज कर अपनी बढ़त मज़बूत करें। भारत और वेस्टइंडीज़ के बीच सीरीज़ का दूसरा वनडे बुधवार को विशाखापत्तनम में खेला जाएगा। रोहित शर्मा और विराट कोहली के बीच हुई साझेदारी से पहले तक कैरेबियाई टीम पहले वनडे में अच्छी नज़र आ रही थी।  उन्होंने 300 से ज्यादा का स्कोर भी खड़ा कर दिया था हालांकि कोहली और शर्मा ने विशाल लक्ष्य को भी अपनी धमाकेदार बल्लेबाज़ी से बौना बना दिया। हालांकि उनकी बल्लेबाज़ी के चलते एक बार फिर भारतीय मध्यक्रम की खामियां छिप गईं। पहले वनडे की पूर्व संध्या पर कोहली ने नंबर चार के बल्लेबाज़ की अहमियत के बारे में बात की थी। उन्होंने अंबाति रायडू से नंबर चार पर अच्छे प्रदर्शन की उम्मीद जताई थी हालांकि जब रायडू बल्लेबाज़ी के लिए आए तो मैच का परिणाम लगभग तय हो चुका था।  विशेषज्ञ बल्लेबाज़ के रूप में खिलाए गए रिषभ पंत भी अपने पहले वनडे में परखे नहीं जा सके। पहले वनडे में स्पिनर्स ने भारत के लिए अच्छा प्रदर्शन किया लेकिन मोहम्मद शामी, उमेश यादव और खलील अहमत की पेस तिकड़ी अपने 30 ओवर में सिर्फ 3 ही विकेट ले सकी और उन्होंने 209 रन लुटाए। विश्व कप के शुरु होने में एक साल से भी कम समय बचा है और टीम के थिंक टैंक के सामने तेज़ गेंदबाज़ों का एक पूल तैयार करने की चुनौती है जो इंग्लैंड में अच्छा प्रदर्शन कर सके।  मेहमान टीम अपने पिछले तीन पूरे किए गए वनडे हार चुकी है। पिछले मैच के परिणाम से वे काफी दुखी होंगे क्योंकि शानदार बल्लेबाज़ी के बावजूद उन्हें हार का सामना करना पड़ा था। हालांकि कैरेबियाई टीम विशाखापत्तनम में अपने रिकॉर्ड से कुछ मनोबल हासिल कर सकती है। इस मैदान पर भारत को सिर्फ वेस्टइंडीज़ ने ही हराया है। भारत ने 51 वनडे में वेस्टइंडीज़ की मेज़बानी की है जिसमें से भारत ने 25 जीते हैं और वेस्टइंडीज़ के नाम 26 मैच रहे हैं। विशाखापत्तनम में दोनों टीमें दो बार मिली हैं और दोनों ने 1-1 मैच जीता है।  