केरल में कोरोना वायरस के संक्रमण के एक और मामले की पुष्टि हुई है. कोरोना वायरस के लिए परीक्षण में पॉजिटिव पाए गए इस व्‍यक्ति को अल्‍पुड़ा मेडिकल कॉलेज अस्‍पताल के अलग वार्ड में रखा गया है. उस पर निगरानी रखी जा रही है.  पता चला है कि रोगी ने चीन की यात्रा की थी. राज्‍य की स्‍वास्‍थ्‍य मंत्री केके शैलजा ने मीडिया को बताया कि रोगी की हालत स्थिर है. केरल में वायरस की रोकथाम के मजबूत उपाय किए जा रहे हैं और लोगों को सतर्क रहने की सलाह दी गई है. राज्‍य में 1,700 से अधिक लोगों पर निगरानी रखी जा रही है. हाल ही में चीन और अन्‍य संक्रमित क्षेत्रों की यात्रा से लौटे व्‍यक्तियों तथा उनके सीधे संपर्क में रहने वाले अन्‍य लोगों को सलाह दी गई है कि नियंत्रण कक्षों से संपर्क करें और चिकित्‍सा जांच कराएं. उनसे यह भी कहा गया है कि उन्‍हें संक्रमण का प्रसार रोकने के लिए 28 दिन की इन्‍क्‍यूबेशन अवधि के दौरान अपने घरों में परिवार के अन्‍य सदस्‍यों से पृथक रहना चाहिए. 