केंद्रीय स्वास्थ्य मंत्रालय की ओर से जारी सोमवार सुबह 8 बजे तक के आंकड़ों के मुताबिक पिछले 24 घंटे में कोविड-19 के रिकॉर्ड 5,242 नए मामले सामने आए हैं, जबकि बीमारी से 157 लोगों की मौत हो गई है.  देश में कोविड-19 मरीजों की संख्या बढ़कर 96,169 हो गई है. इनमें 56,316 केस सक्रिय हैं. 36,824 लोगों को इलाज के बाद अस्पताल से छुट्टी दी जा चुकी है. देश में अब तक कोविड-19 से 3,029 लोगों की मौत हो चुकी है. देश के अलग-अलग हिस्सों में लगातार कोविड-19 मरीजों की संख्या बढ़ रही है. कोविड-19 प्रभावित राज्यों में महाराष्ट्र पहले नंबर पर है. यहां कोविड-19 मरीजों की संख्या 33,053 है. इसमें 24,167 सक्रिय केस हैं. अब तक 7,688 लोगों को इलाज के बाद अस्पताल से छुट्टी दी जा चुकी है. 1,198 लोगों की मौत हो चुकी है. कोविड-19 प्रभावित राज्यों में गुजरात दूसरे नंबर पर है. गुजरात में कोविड-19 के 11,380 केस सामने आ चुके हैं. राज्य में 6,222 केस सक्रिय हैं. कोविड-19 की चपेट में आकर अब तक 659 लोग अपनी जान गंवा चुके हैं. तमिलनाडु कोविड-19 प्रभावित राज्यों में तीसरे नंबर पर है. यहां पर अब तक 11,224 केस सामने आ चुके हैं. इसमें 6,973 केस सक्रिय हैं. राज्य में अब तक कोविड-19 से 79 लोगों की मौत हो चुकी है. देश की राजधानी दिल्ली कोविड-19 प्रभावित राज्यों में चौथे नंबर पर है. यहां पर अब तक 9,755 केस सामने आ चुके हैं. इसमें 5,405 केस सक्रिय हैं. दिल्ली में अब तक 148 लोगों की कोविड-19 से मौत हो चुकी है. 