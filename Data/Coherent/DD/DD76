वायु सेना प्रमुख ने कहा है कि देश पर किसी भी संभावित खतरे से निपटने के लिये वायु सेना पूरी तरह से तैयार है... अपने सालाना संवाददाता सम्मेलन के मौके पर उन्होने कहा कि वायु सेना के आधुनिकीकरण का काम बहुत तेजी से जारी है तो राफेल जैसे लड़ाकू विमानो के शामिल होने से हमारी ताकत में कई गुना बढोत्तरी हुई है।  वायुसेना प्रमुख आरकेएस भदौरिया ने 88वें वायुसेना दिवस समारोह से पहले सालाना संवाददाता सम्मेलन को संबोधित किया । इस दौरान उन्होंने कहा कि आधुनिकीकरण और परिचालन प्रशिक्षण के माध्यम से अपनी लड़ाकू क्षमता और विश्वसनीयता को जारी रखना है और आत्मनिर्भरता और रणनीतिक स्वायत्तता हासिल करने के लिए स्वदेशी उपकरणों को बढ़ावा देना है। हमारे पड़ोस और आस-पास के क्षेत्रों में उभरते हुए खतरे को देखते हुए क्षेत्र में लड़ने के लिए मजबूत क्षमता होने की आवश्यकता है।  लद्दाख में एलएसी पर चल रहे गतिरोध के बीच वायुसेना प्रमुख ने कहा कि वायु सेना दो मोर्चों पर एक साथ युद्ध करने के साथ ही किसी भी तरह से खतरे से निपटने के लिए पूरी तरह से तैयार है। वायुसेना में राफेल के शामिल किए जाने पर बोलते हुए वायुसेना प्रमुख ने कहा कि राफेल से वायुसेना की मारक क्षमता में बढ़ोत्तरी हुई है। वायुसेना प्रमुख ने कहा कि नवंबर में पांच राफेल का दूसरा बैच स्वदेश पहुचेगा वही 2021 के आखिर तक राफेल का पहला स्कवाड्रन और 2023 तक राफल का दूसरा स्कवाड्रन तैयार होगा ।  वायुसेना प्रमुख ने कहा कि वायुसेना ने लद्दाख में एलएसी पर हुए तनाव के बीच अग्रिम इलाकों समेत थलसेना की जरूरत के मुताबिक जवानों और रक्षा साजो-सामान की त्वरित पहुंच सुनिश्चित की और  वायुसेना एलएसी से सटी अग्रिम चौकियों कर त्वरित सामान पहुचाने में सक्षम है। इसके साथ ही वायुसेना के कोविड-19 की कठिन समय में भी ना केवल देश के भीतर बल्कि लेबनॉन और मारीशस में भी सहायता पहुंचाई है 