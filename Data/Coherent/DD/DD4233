रंगारंग कार्यक्रम के साथ समाप्त हुआ 50 वां भारतीय अंतरराष्ट्रीय फिल्म समारोह, समापन समारोह में मशहूर संगीतकार इलैयाराजा को लीजेंडस ऑफ इंडिया श्रेणी में किया गया सम्मानित, फिल्म पार्टीकल्स को मिला गोल्डन पीकॉक पुरस्कार.  गोवा के पणजी में भारतीय अंतरराष्ट्रीय फिल्म समारोह 2019 के 50वें संस्करण समारोह का आगाज जितना शानदार हुआ था, समापन भी उतना ही यादगार रहा। इफ्फी 2019 के समापन समारोह में 'एक भारत श्रेष्ठ भारत' थीम की झलक देखने को मिली। इस मौके पर मशहुर संगीतकार इलैयाराजा, प्रसिद्ध असमिया फिल्म निर्माता मंजू बोहरा, दिग्गज अभिनेता प्रेम चोपड़ा और अभिनेता अरविंद स्वामी को सम्मानित किया गया। गोवा के राज्यपाल सत्यपाल मलिक ने फिल्म जगत से आह्वान किया है कि वो अपनी फिल्मों में सामाजिक मुद्दों को भी शामिल करें।  समापन समारोह के दौरान केंद्रीय पर्यावरण और वन राज्य मंत्री बाबुल सुप्रियो और गोवा के मुख्यमंत्री प्रमोद सावंत ने स्वर्ण मयूर पुरस्कार प्रदान किये। सर्वश्रेष्ठ फिल्म के लिए गोल्डन पीकॉक अवार्ड व्लेस हैरीसन द्वारा निर्देशित और एस्टेले फियलन द्वारा निर्मित फिल्म पार्टिकल को दिया गया । पेमा टे्रडेन को उनकी फिल्म 'बैलून' के लिए विशेष जूरी अवार्ड मिला। भारतीय निर्देशक लिजो जोस पेलिसरी ने अपनी फिल्म 'जल्लीकट्टू' के लिए सर्वश्रेष्ठ निर्देशक का पुरस्कार जीता। इसके अलावा अभिषेक शाह द्वारा निर्देशित फिल्म 'हेलारो' का विशेष उल्लेख किया गया।  इस बार के इफ्फी समारोह के दौरान 30 से अधिक मास्टरक्लास और चर्चा के सत्र आयोजित किए गए। प्रसिद्ध संगीतकार इलैयाराजा, प्रसिद्ध निर्देशक जॉन बेली, अभिनेता प्रोसेनजीत सेन और निर्देशक मधुर भंडारकर मास्टर क्लास सत्र में भागीदारी करने वालों में शामिल थे। अनिल कपूर, इम्तियाज अली, तापसी पन्नु और सुभाष घई जैसे फिल्म कलाकारों और निर्माताओं के साथ फेस आफ सत्र दर्शकों ने काफी पंसद किया। महोत्सव के निदेशक चैतन्य प्रसाद ने धन्यवाद ज्ञापन प्रस्तुत किया।  इफ्फी के समापन समारोह की आखिरी फिल्म ईरानी मास्टर मोहसेन मखमलबफ द्वारा निर्देशित  फिल्म "मरघे और उसकी मां" थी। ये फिल्म 6 साल की मरघे की कहानी है जिसे अपनी मां की एक चूक के बाद एक बूढ़ी औरत के साथ रहना पड़ता है. इफ्फी के भव्य समारोह की कुछ झलकियों के साथ विदा होते हैं इसी उम्मीद में कि अगली बार नये जोश और उत्साह के साथ फिर मिलेगें। 