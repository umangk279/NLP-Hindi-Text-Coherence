कोविड-19 महामारी के खिलाफ जारी वैश्विक लड़ाई में अन्य देशों की मदद करने वाले देशों को संयुक्त राष्ट्र महासचिव एंतोनियो गुतारेस ने सलाम किया है. उनके प्रवक्ता ने यह जानकारी दी.  गुतारेस का यह बयान ऐसे समय आया है जब हाल ही में भारत ने अमेरिका समेत कई देशों को कोरोना वायरस संक्रमण का संभावित उपचार मानी जा रही मलेरिया रोधी दवा हाइड्रॉक्सीक्लोरोक्विन की आपूर्ति की थी. अमेरिका का खाद्य एवं औषधि प्रशासन इस दवा का न्यूयॉर्क में 1,500 से ज्यादा कोरोना वायरस संक्रमित लोगों पर परीक्षण कर रहा है. भारत द्वारा इसके निर्यात पर लगे प्रतिबंध को हटाने का फैसला किए जाने के बाद बीते कुछ दिनों में इस दवा की मांग में तेजी से इजाफा हुआ है. संयुक्त राष्ट्र प्रमुख एंतोनियो गुतारेस के प्रवक्ता स्टीफन दुजारिक ने अपनी दैनिक प्रेस वार्ता में शुक्रवार को कहा, “वायरस के खिलाफ इस जंग में महासचिव एकजुटता का आह्वान करते हैं और इसका आशय यह है कि जो भी देश अन्य देशों की मदद करने की स्थिति में है उसे ऐसा करना चाहिए. हम उन देशों को सलाम करते हैं जो ऐसा कर रहे हैं.” कोरोना वायरस महामारी के बीच भारत द्वारा अन्य देशों को भेजी जा रही दवाओं और अन्य सामग्रियों के बारे में गुतारेस की प्रतिक्रिया मांगे जाने से जुड़े सवाल के जबाव में उन्होंने यह बात कही. भारत ने मलेरिया रोधी दवा के निर्यात पर लगा प्रतिबंध हटा लिया है, जिसे कोविड-19 के संभावित इलाज के तौर पर देखा जा रहा है. भारत कोरोना वायरस से प्रभावित 55 देशों को सहायता और वाणिज्यिक आधार पर हाइड्रॉक्सीक्लोरोक्विन की आपूर्ति करने की प्रक्रिया में है. अमेरिका समेत कुछ अन्य देशों तक यह आपूर्ति पहुंच भी गई है. 