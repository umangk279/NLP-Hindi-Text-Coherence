हैदराबाद टेस्ट के पहले दिन का खेल खत्म होने तक वेस्टइंडीज़ ने अपनी पहली पारी में 7 विकेट पर 295 रन बना लिए हैं. एक वक्त वेस्टइंडीज़ ने 182 रन पर 6 विकेट गंवा दिए थे लेकिन रोस्टन चेज़ और जेसन होल्डर ने शतकीय साझेदारी कर कैरेबियाई टीम की पारी को संभाला.  भारत और वेस्टइंडीज़ के बीच खेली जा रही टेस्ट सीरीज़ का दूसरा टेस्ट शुक्रवार से हैदराबाद में शुरु हुआ. टॉस जीतकर पहले बल्लेबाज़ी करने उतरी वेस्टइंडीज़ की शुरुआत खराब रही और टीम ने कीरोन पॉवेल के रूप में पहला विकेट जल्दी ही गंवा दिया. पावेल को आर अश्विन ने 22 के स्कोर पर रविंद्र जडेजा के हाथों कैच करवाया. 14 रन बनाकर क्रेग ब्रेथवेट कुलदीप यादव की गेंद पर एलबीडब्लू हो गए. शाई होप को 36 के स्कोर पर आउट कर उमेश यादव ने भारत को तीसरी सफलता दिलाई. शेन डोवरिच और रोस्टन चेज़ ने छठे विकेट के लिए 69 रन जोड़े. डोवरिच को 30 रन पर उमेश यादव ने आउट किया. इस तरह वेस्टइंडीज़ ने सिर्फ 182 रन पर 6 विकेट गंवा दिए. चेज़ और कप्तान जेसन होल्डर ने मिलकर कैरेबियाई पारी को संभाला. सातवें विकेट के लिए दोनों ने मिलकर 104 रन जोड़े. इस बीच दोनों ने अपने-अपने अर्धशतक पूरे करने में सफलता पाई. स्टंप्स से 6 ओवर पहले होल्डर को 52 के स्कोर पर आउट कर उमेश यादव ने इस साझेदारी को तोड़ा. इसके बाद चेज़ को देवेंद्र बिशू का साथ मिला और दोनों ने दिन का खेल खत्म होने तक कोई और विकेट नहीं गिरने दिया. पहले दिन का खेल खत्म होने तक वेस्टइंडीज़ ने अपनी पहली पारी में 7 विकेट पर 295 रन बना लिए हैं. रोस्टन चेज़ 98 और बिशू 2 रन बनाकर नाबाद रहे. भारत में खेले गए पिछले चार टेस्ट में वेस्टइंडीज़ ने पहली बार 250 का आंकड़ा पार किया है. 