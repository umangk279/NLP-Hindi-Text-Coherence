मोदी सरकार के दूसरे कार्यकाल के 6 महीने पूरे होने पर प्रधानमंत्री ने कहा- सबका साथ, सबका विकास के मूलमंत्र के साथ देश आगे बढ़ रहा है। वहीं केंद्रीय मंत्री प्रकाश जावडेकर ने कहा- मजबूत सरकार देशहित में दृढ़ता से काम कर रही है।   मोदी सरकार के दूसरे कार्यकाल के आज छह महीने पूरे हो गए हैं। इस खास अवसर पर प्रधानमंत्री मोदी ने ट्वीट में नए भारत के सृजन की बात कही है। उन्होंने अपने ट्वीट संदेश में कहा.... सबका साथ, सबका विकास, सबका विश्वास के सिद्धांत से प्रेरित और 130 करोड़ भारतीयों के आशीर्वाद से एनडीए सरकार भारत के विकास और 130 करोड़ भारतीयों के जीवन को सशक्त बनाने के लिए नए जोश के साथ काम कर रही है। केंद्रीय  मंत्री प्रकाश जावडेकर ने आज मोदी सरकार के दूसरे कार्यकाल के 6 महिने पूरे होने पर नई दिल्ली में एक प्रेस वार्ता को संबोधित किया। केंद्रीय मंत्री ने कहा कि मोदी सरकार ने कई कारगर कदम उठाए है। साथ ही उन्होंने कहा कि  वैश्विक मंच पर जारी आर्थिक मंदी का थोड़ा असर भारत पर भी पड़ा है जिसे दूर करने के लिए मोदी सरकार ने कई कदम उठाए हैं।  