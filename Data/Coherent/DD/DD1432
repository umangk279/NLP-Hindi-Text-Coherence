देश के अलग अलग हिस्सों में जनसंवाद रैलियां कर रहे केंद्रीय गृह मंत्री अमित शाह मंगलवार को दिल्ली से वीडियो कॉन्फ्रेंसिंग के जरिए पश्चिम बंगाल के बीजेपी कार्यकर्ताओं से मुखातिब हुए । शाह ने इस दौरान कोराना काल में मोदी सरकार के प्रयासों के साथ ही मोदी 2.0 की उपबल्धियां गिनाई तो साथ ही पश्चिम बंगाल की ममता सरकार को जमकर घेरा।  अमित शाह ने ममता सरकार को गरीब और विकास विरोधी बताते हुए कहा कि केंद्र की योजनाओं को न लागू कर वो इन वर्गों के साथ अन्याय कर रही है। अमित शाह ने यह भी कहा कि कोरोना महामारी के खिलाफ लड़ाई में प्रधानमंत्री नरेंद्र मोदी ने देश को एकजुट किया जिसके चलते प्रभावी तरीके से इस मामले में देश आगे बढ़ रहा है. कोरोना महामारी के दौरान ममता सरकार के रवैये को लेकर भी अमित शाह ने जमकर हमला बोला । उन्होंने कहा इस विपत्ति के समय में भी राज्य में जमकर भ्रष्टाचार हो रहा है और आर्थिक कुप्रबंधन ने राज्य की दुर्दशा कर दी है। पश्चिम बंगाल में खराब कानून व्यवस्था का मुद्दा उठाते हुए गृह मंत्री ने कहा कि  जिस बंगाल में रविन्द्र संगीत की धुन सुनाई देती थी, वो बंगाल आज बम धमाकों से दहल रहा है। कौमी दंगों से इसकी आत्मा को बहुत बड़ी क्षति पहुंची है । उन्होंने राज्य में राजनैतिक हत्याओं के लिए भी ममता सरकार पर निशाना साधा। पश्चिम बंगाल में प्रधानमंत्री नरेंद्र मोदी द्वारा किए गए विकास कार्यों की याद दिलाते हुए गृह मंत्री ने कहा कि भारतीय जनता पार्टी ही राज्य को विकास के नए रास्ते पर ले जा सकती है. । उन्होंने दावा किया कि राज्य में चुनावों के बाद बीजेपी का ही मुख्यमंत्री बनेगा। अमित शाह ने राष्ट्रीय सुरक्षा जैसे तमाम मसलों पर मोदी सरकार की नीतियों के बारे में जनता को जानकारी तो ममता बनर्जी ने भी अपने कामों के बारे में हिसाब देने को कहा । अमित शाह ने ममता सरकार से नागरिकता कानून का विरोध करने पर भी जवाब मांगा और कहा कि वो बताएं कि वो ऐसे पीडित लोगों को भारत की नागरिकता देने का विरोध क्यों कर रही है । उन्होंने  कहा कि पिछले 6 वर्षों में पीएम मोदी के नेतृत्व में देश ने विकास के रास्ते पर तेजी से कदम बढ़ाया है और राज्य  लोगों को भरोसा दिया कि पश्चिम बंगाल में सत्ता में आने पर उनकी पार्टी बंगाल का गौरव बहाल करेगी । 