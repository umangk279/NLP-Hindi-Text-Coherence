प्रधानमंत्री नरेंद्र मोदी और नेपाल के पीएम केपी शर्मा ओली वीडियो कॉन्फ्रेंस के माध्यम से अमलेखगंज (नेपाल) और मोतिहारी (भारत) के बीच पेट्रोलियम पाइपलाइन का उद्घाटन करेंगे।   प्रधानमंत्री नरेंद्र मोदी और नेपाल के प्रधानमंत्री के.पी. शर्मा ओली आज वीडियो कांफ्रेंस के जरिए मोतिहारी-अमलेखगंज पाइपलाइन का संयुक्त रूप से उद्घाटन करेंगे। ये दक्षिण एशिया में दो देशों के बीच, पहली पेट्रोलियम उत्पाद पाइपलाइन होगी। प्रधानमंत्री कार्यालय ने एक ट्वीट में बताया कि भारत नेपाल ऊर्जा सहयोग परियोजना दोनों देशों के निकट द्विपक्षीय संबंधों की परिचायक है। इससे ऊर्जा सुरक्षा बढ़ाने और पारगमन लागत कम करने में मदद मिलेगी। बिहार के मोतिहारी से नेपाल के अमलेखगंज तक उनहत्तर किलोमीटर लम्बी पेट्रोलियम पाइप लाइन का निर्माण भारत ने किया है। इससे नेपाल के लिए समुचित लागत और पर्यावरण अनुकूल पेट्रोलियम उत्पादों की आपूर्ति सुनिश्चित होगी। प्रधानमंत्री मोदी और नेपाल के प्रधानमंत्री के.पी. शर्मा ओली ने पिछले वर्ष अप्रैल में केपी ओली की भारत यात्रा के दौरान इस परियोजना का शिलान्यास किया था।  