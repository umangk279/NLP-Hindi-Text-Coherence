अनुच्छेद 370 हटने के बाद जम्मू कश्मीर के युवाओं को मिलेगी नई सौगात , राज्यपाल सत्यपाल मलिक ने अगले तीन महीनों में 50000 नौकरियों में भर्ती का किया एलान , स्कूल और मेडिकल कॉलेज भी खोलने का एलान , सेब उत्पादकों की मदद के लिए नाफेड के साथ मिलकर आएगी नई योजना  जम्मू कश्मीर में हर दिन बेहतर होते हालात के बीच राज्यपाल सत्यपाल मलिक ने अफवाहों पर न ध्यान देने की बात कही। आज उन्होने विस्तार से जम्मू कश्मीर में स्कूल-कॉलेज से लेकर टेलीफोन और 197 में से 168 पुलिस थानों में सामान्य होते हालात का ब्यौरा दिया साथ ही आने वाले दिनों में राज्य के युवाओं के लिए 50 हजार सरकारी नौकरियों का ऐलान भी किया।   कश्मीर में अनुच्छेद 370 हटने के बाद हालात धीरे धीरे सामान्य हो रहे है। कश्मीर घाटी में बुधवार को लगातार 24 वें दिन आम जीवन सामान्य रहे। शहर में निजी वाहनों की आवाजाही में सुधार हुआ है। घाटी के 81 थाना क्षेत्रों से लोगों के आवाजाही पर लगी रोक भी अब हटा ली गई है। हालांकि कानून-व्यवस्था बनाए रखने के लिए सुरक्षा बलों की तैनाती जारी है। कश्मीर में ज्यादातर स्थानों पर लैंडलाइन टेलीफोन सेवाएं बहाल की जा चुकी हैं। कश्मीर घाटी के उन क्षेत्रों में बुधवार को हाई स्कूल खोल दिए गए जहां पर प्रतिबंधों में ढील दी गई है। पूरी घाटी में 3,037 प्राथमिक और 774 मिडल स्कूल खोल दिए गए हैं। पिछले एक हफ्ते में स्कूलों में बच्चों और शिक्षकों की उपस्थिति में उल्लेखनीय सुधार हुआ है। राज्यपाल ने कहा कि चिकित्सा सुविधाएं पूरी तरह से सामान्य हैं और कुछ लोग अफवाहें फैला रहे हैं। राज्यपाल ने भरोसा जताया कि जम्मू कश्मीर की पहचान सुरक्षित रखी जाएगी। बुधवार को स्थिति शांतिपूर्ण रही और घाटी में कहीं से भी किसी अप्रिय घटना की खबर नहीं है। सडकों पर आवाजाही सामान्य है और लोग सामान्यजन जीवन जी रहे हैं।  इस बीच राज्य में इंटरनेट न चलने से लोगों को हवाई टिकट कराने में दिक्कत आ रही थी। अब सरकार ने इसके लिए अलग से काउंटर खोले हैं जिससे लोगों को काफी सुविधा हो रही है।  इस बीच सुप्रीम कोर्ट ने संविधान के अनुच्छेद 370 के अधिकतर प्रावधानों को रद्द करके जम्मू कश्मीर की संवैधानिक स्थिति में बदलाव किये जाने को चुनौती देने वाली याचिकाओं को बुधवार को पांच सदस्यीय संविधान पीठ को सौंप दिया। शीर्ष अदालत ने इस मामले में केन्द्र और जम्मू कश्मीर प्रशासन को नोटिस जारी किये और कहा कि सारे मामला अक्टूबर के पहले सप्ताह में संविधान पीठ के समक्ष सूचीबद्ध किये जायेंगे। सुप्रीम कोर्ट ने याचिकार्ताओं को कश्मीर जाने की अनुमति दी, लेकिन कोई राजनीतिक गतिविधि में हिस्सा नहीं लेने की हिदायत भी दी। सुप्रीम कोर्ट ने कश्मीरी छात्रों की याचिका पर सुनवाई के बाद याचिकाकर्ता छात्रों को अनंतनाग जाकर घरवालों से मिलने की इजाजत भी दी। कोर्ट ने राज्य सरकार को इसके लिए पर्याप्त प्रबन्ध और सुरक्षा मुहैया कराने का आदेश दिया गया है। फिलहाल अनुच्छेद 370 का मामला सुप्रीम कोर्ट की संविधान पीठ के पास है लेकिन कानूनी दांव पेंच से अलग सरकार राज्य के लोगों की सहूलियतों और उनके विकास के लिए हर संभव कदम उठा रही है। जम्मू-कश्मीर के राज्यपाल सत्यपाल मलिक  ने बुधवार को प्रेस कॉन्फ्रेंस की  इस प्रेस कॉन्फ्रेंस में उन्होंने जम्मू-कश्मीर के विकास से जुड़ी कई बातें बताई हैं। क्या कुछ नए एलान हैं आइये जानते हैं -  