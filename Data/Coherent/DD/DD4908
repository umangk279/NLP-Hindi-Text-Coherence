प्रधानमंत्री नरंद्र मोदी और चीन के राष्ट्रपति शी जिनपिंग के बीच मामल्लपुरम में दूसरा अनौपचारिक शिखर सम्मेलन पूरा हो गया। इस सम्मेलन में दोनों नेताओं ने रणनीति संवाद से लेकर आपसी हितों के कई पेचीदा मामलों पर सहयोग की भावना को भविष्य में भी जारी रखने का संकल्प दोहराया।   वैभवशाली नगर मामल्लपुरम में प्रधानमंत्री मोदी और राष्ट्रपति शी जिनपिंग के बीच कल शुरू हुई अनौपचारिक वार्ता शनिवार की सुबह भी जारी रही। प्रधानमंत्री मोदी ने वार्ता स्थल पर ख़ुद शी जिनपिंग की अगवानी की। ताज रिजॉर्ट के फिशरमैन्स कोव जाने से तक दोनों नेताओं ने एक गोल्फ कार्ट से सवारी की। तकरीबन ये बैठक 1 घंटे से ज़्यादा देर तक चली। दोनों ही नेताओं ने बंगाल की खाड़ी के किनारे तक हल्की चहलकदमी की। इसके बाद भारत-चीन के बीच प्रतिनिधिमंडल स्तर की वार्ता शुरू हुई। प्रधानमंत्री ने राष्ट्रपति शी जिनपिंग का तमिल भाषा में स्वागत किया और बताया कि ये दुनिया की पुरानी भाषाओं में से एक है। उन्होने ज़ोर देकर कहा कि चेन्नई तक वुहान स्प्रिट जारी है और दोनों ही देशों ने तय किया था कि किसी भी मुद्दे पर मतभेद नहीं पैदा होने देंगे और एक दूसरे के पक्ष का सम्मान करेंगे। चीनी राष्ट्रपति के साथ इस बैठक में आपसी रणनीतिक साझेदारी, व्यापारिक संबंध के अलावा लोगों के बीच आपसी संबंध को बढ़ावा देने के लिए भी सहमति बनी। इस क्रम में मामल्लपुरम और चीन के फूचियन प्रांत के बीच ऐतिहासिक संबंधों को प्रगाढ़ बनाने पर भी विचार हुआ। चीन ने फार्मास्यूटिकल और सूचना प्रौद्योगिकी में भारतीय निवेश का स्वागत किया। इसके अलावा विनिर्माण क्षेत्र में सहयोग पर भी कदम उठाने पर सहमति बनी। इसके लिए वित्त मंत्री निर्मला सीतारमण और चीन के उप प्रधानमंत्री  हु छुन ह्वा के नेतृत्व में तंत्र विकसित करने पर विमर्श होगा। साथ ही चीन ने द्विपक्षीय व्यापार घाटे को कम करने और क्षेत्रीय समग्र आर्थिक भागीदारी मंच में मुक्त व्यापार समझौते को लेकर उठाए जा रहे कदमों पर भारत के हितों का ख़्याल रखने की भी बात कही। चीन भारत के साथ रक्षा क्षेत्र में सहयोग को भी तेज़ी से बढ़ाना चाहता है। इस मौक़े पर दोनों देश राजनयिक संबंधों के 70 साल पूरे होने पर कई कार्यक्रम भी आयोजित करेंगे। चीन के राष्ट्रपति ने कहा कि प्रधानमंत्री मोदी के साथ अनौपचारिक सम्मेलन के दौरान कई अहम मुद्दों को सुलझाया गया और रिश्तों का ये नया आगाज द्विपक्षीय संबंधों को आगे लेकर जाएगा। प्रधानमंत्री और चीनी राष्ट्रपति ने वार्ता स्थल पर ही एक प्रदर्शिनी का अवलोकन किया। उन्होंने भारतीय शिल्प की कई शैली देखी। जिनमें हथकरघा भी शामिल रहा।प्रधानमंत्री मोदी ने उपहार स्वरूप जिनपिंग को उनकी तस्वीर वाली शॉल तोहफे में दी। वहीं जिनपिंग ने पीएम मोदी को उनकी तस्वीर भेंट की। प्रधानमंत्री ने माना की मामल्लापुरम से दोनों देशों के बीच एक नए दौर का आगाज हो रहा है। राष्ट्रपति शी जिनपिंग ने इसे जारी रखते हुए प्रधानमंत्री को अगली अनौपचारिक शिखर वार्ता के लिए भी आमंत्रित किया। ये क़दम दोनों एशियाई देशों के बीच सहयोग और क्षेत्रीय संतुलन स्थापित करेगा तो वहीं वैश्विक प्रतिस्पर्धा के दौर में सह-अस्तित्व को भी बढ़ावा देगा। 