अंडर-19 क्रिकेट एशिया कप फ़ाइनल में भारत ने छठी बार जीता ख़िताब, फ़ाइनल में श्रीलंका को 144 रन से हराया  भारत ने कल अंडर-19 क्रिकेट एशिया कप के फाइनल में श्रीलंका को 144 रन से हरा दिया। भारत द्वारा दिए 305 रन के लक्ष्य का पीछा करते हुए श्रीलंका की टीम 39 ओवर में 160 रन ही बना सकी। भारत की ओर से हर्ष त्यागी ने 10 ओवर में 38 रन देकर 6 विकेट चटकाए। इससे पहले भारत ने टॉस जीतकर पहले बल्लेबाज़ी का फैसला किया। यशस्वी जैसवाल और अनुज रावत ने भारत को शानदार शुरुआत दी। दोनों ने पहले विकेट के लिए 121 रन जोड़े। अनुज रावत 59 रन बनाकर आउट हुए। जैसवाल ने 85 रन की शानदार पारी खेली। प्रभसिमरन और आयुष ने चौथे विकेट के लिए 55 गेंद में 110 रन जोड़े और भारत का स्कोर 300 के पार पहुंचा दिया। निर्धारित 50 ओवर में भारत ने 3 विकेट खोकर 304 रन बनाए। आयुष 52 और सिमरन 65 रन बनाकर नाबाद रहे।  