हल्के लड़ाकू विमान का नौसेना के लिए विकसित किया गया संस्करण शनिवार को विमान वाहक पोत आईएनएस विक्रमादित्य पर सफलतापूर्वक उतरा.  लड़ाकू विमानों के विकास की दिशा में यह एक बड़ी कामयाबी है. इस सफल परीक्षण ने भारत को उन कुछ गिने चुने देशों की श्रेणी में ला खड़ा किया है, जो पोत पर उतरने में सक्षम लड़ाकू विमान विकसित कर सकते हैं. इस विमान को रक्षा अनुसंधान और विकास संगठन-डीआरडीओ ने तैयार किया है. डीआरडीओ के मुताबिक नौसेना के लिए विकसित इस विमान की व्यापक परीक्षणों के बाद कमोडोर जयदीप मावलोंकर ने आईएनएस विक्रमादित्य पर सफल लैंडिंग की. रक्षा मंत्री राजनाथ सिंह ने इस उपलब्धि पर डीआरडीओ और नौसेना को बधाई दी है. अपने ट्वीट संदेश में रक्षा मंत्री ने कहा, भारतीय लड़ाकू विमान विकास कार्यक्रम के इतिहास में आईएनएस विक्रमादित्य पर विमान का सफलतापूर्वक उतरना ''महत्वपूर्ण अध्याय है.'' इस सफल परीक्षण के लिए डीआरडीओ और भारतीय नौसेना को बधाई. 