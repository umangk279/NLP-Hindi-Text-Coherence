देश में कोविड-19 मरीजों की स्वस्थ होने की दर निरंतर बढ़ रही है और यह 49 दशमलव चार सात प्रतिशत पर पहुंच गई है। अब तक एक लाख 47 हजार 194 लोग ठीक हुए हैं, जबकि एक लाख 41 हजार 842 लोगों का उपचार चल रहा है।  पिछले 24 घंटों के दौरान छह हजार से अधिक रोगी ठीक हुए हैं। संक्रमित लोगों की संख्‍या दोगुने होने की दर लॉकडाउन के शुरू में तीन दशमलव चार दिन से बढ़ कर 17 दशमलव चार दिन हो गई है। कैबिनेट सचिव ने सभी राज्यों और केंद्र शासित प्रदेशों के मुख्य सचिव, स्वास्थ्य सचिव और ग्रामीण विकास सचिवों से बातचीत की। स्वास्थ्य मंत्रालय ने कोविड-19 के प्रभावी प्रबंधन के लिए राज्यों को नियंत्रण, जांच और संक्रमित लोगों के संपर्क में आए लोगों का पता लगाने, स्वास्थ्य सुविधाओं वृद्धि, क्लिनिकल प्रबंधन और सामुदायिक प्रबंधन पर ध्‍यान देने का परामर्श दिया है। वायरस को फैलने से रोकने के लिए राज्यों को संक्रमण के नए केंद्रों और नियंत्रण के उपायों पर विशेष ध्यान देने को कहा गया है। मंत्रालय ने कहा है कि संक्रमित लोगों की जल्‍द पहचान करने के लिए विशेष दलों के जरिए घर-घर जाकर निगरानी करना महत्‍वपूर्ण है। राज्यों को सुरक्षित दूरी को बढ़ावा देने के लिए व्‍यापक सामुदायिक संपर्क अभियान चलाने को कहा गया है। 