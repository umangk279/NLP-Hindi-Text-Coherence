सीसीईए ने अल्पसंख्यकों के कल्याण के लिए बहु-क्षेत्रीय विकास कार्यक्रम- प्रधानमंत्री जन विकास कार्यक्रम को हरी झंडी दे दी है जो अल्पसंख्यक केन्द्रित 308 ज़िलों में लागू होगा, साथ ही तीन महत्वपूर्ण ढांचागत परियोजनाओं को भी मंज़ूरी दी गई है जिसके तहत गुवाहाटी, चेन्नई और लखनऊ में नए एयरपोर्ट टर्मिनल बनेंगे।  केन्द्र सरकार ने तीन महत्वपूर्ण ढांचागत परियोजनाओं को मंज़ूरी दे दी है। इन के तहत गुवाहाटी, चेन्नई और लखनऊ में हवाई अड्डों पर नई टर्मिनल इमारतों का निर्माण किया जाएगा। इस में करीब 5 हज़ार करोड़ रुपये की लागत आएगी।  प्रधानमंत्री नरेन्द्र मोदी की अध्यक्षता में हुई केन्द्रीय मंत्रिमंडल की बैठक में इन परियोजनाओं को मंज़ूरी दी गई।  इस बारे में ट्वीट करते हुए वाणिज्य और उद्योग और नागरिक उड्डयन मंत्री सुरेश प्रभु ने लिखा कि प्रधानमंत्री नरेन्द्र मोदी के नेतृत्व में सरकार देश के हवाई अड्डों की क्षमता में इज़ाफा करने और सुविधाओं को बढ़ाने के लिए प्रतिबद्ध है। सुरेश प्रभु ने ट्वीट किया कि लखनऊ में नई टर्मिनल बिल्डिंग की सालाना यात्री क्षमता एक करोड़ 36 लाख होगी और 2030-31 तक यात्रियों की संख्या में होने वाली बढ़ोतरी की ज़रूरतें पूरी हो सकेंगी। ये इमारत 1232 करोड़ रुपये की लागत से बनेगी और उत्तर प्रदेश के विकास में अहम योगदान निभाएगी। गुवाहाटी में नए टर्मिनल की सालाना क्षमता 90 लाख यात्री होगी और इसका निर्माण 1383 करोड़ रुपये की लागत से होगा। इससे 'एक्ट ईस्ट' नीति और पूर्वोत्तर में पर्यटन को तेज़ी मिलेगी। सुरेश प्रभु ने लिखा कि चेन्नई एयरपोर्ट पर लंबे समय से क्षमता में बढ़ोतरी की मांग है। नए टर्मिनल से चेन्नई में सालाना साढ़े तीन करोड़ यात्री क्षमता होगी। इस का निर्माण 2467 करोड़ रुपये से होगा।  