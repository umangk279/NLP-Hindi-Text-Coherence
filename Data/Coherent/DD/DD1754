चक्रवात अंपन बंगाल और ओडिशा तट की ओर तेजी से बढ़ रहा है. चक्रवात की वर्तमान गति 160 किमी/घंटा है. 19 मई को यह चक्रवात भीषण तबाही मचा सकता है.  बंगाल की खाड़ी के ऊपर से उठने वाले चक्रवात की गति और ताकत ज़्यादा बढ़ने की संभावना है. खतरे को देखते हुए ओडिशा के 12 जिलों और कोलकाता सहित बंगाल में 5 जिलों में अलर्ट जारी किया गया है. बंगाल में दक्षिण 24 परगना, उत्तर 24 परगना, पूर्व और पश्चिम मिदनापुर हाई अलर्ट पर हैं. अगले आदेश तक मछली पकड़ने की प्रक्रिया पर रोक लगा दी गई है. दक्षिण-पूर्व बंगाल की खाड़ी में बना दबाव चक्रवात में बदलने लगा है. जो बंगाल की खाड़ी के उत्तर-पश्चिम में पश्चिम बंगाल और उत्तरी ओडिशा के तट की तरफ तेज रफ्तार से बढ़ रहा है. भारतीय मौसम विभाग ने रविवार को बंगाल की खाड़ी के ऊपर चक्रवाती तूफान अंपन के तेज होने के बाद पश्चिम बंगाल और बांग्लादेश के तटों के लिए अलर्ट जारी किया है. 