प्रधानमंत्री नरेंद्र मोदी ने सोमवार को भाजपा शासित राज्यों के मुख्यमंत्रियों के साथ बैठक कर 'न्यू इंडिया' को हक़ीक़त बनाने के लिए विस्तृत चर्चा की। पीएम ने  राज्यों से मिशन मोड में काम करने का आह्वान किया। प्रधानमंत्री  हर तीन महीने में न्यू इंडिया पर राज्यों की प्रगति की समीक्षा भी करेंगे। बीजेपी शासित राज्यों से कहा गया है कि वो किसानों की आय 2022 तक दोगुना करने, डिजिटल इंडिया के सपने के साथ मोदी सरकार की तमाम कल्याणकारी योजनाओं को ज़मीनी स्तर पर और बेहतर तरीके से अमल में लाना सुनिश्चित करें, जिससे जनता को इन योजनाओं का अधिकतम लाभ मिल सके। बैठक में ये भी बताया गया कि पार्टी, कांग्रेस के ओबीसी विरोधी और गरीब विरोधी चेहरे को उजागर करने के लिए अभियान चलाए।   केंद्र की नरेंद्र मोदी सरकार के विकास कार्यों को जनता तक पहुंचाने और अब तक के कामों की प्रगति की जायजा लेने के लिए दिल्ली में बीजेपी ऑफिस में हुआ मंथन। बैठक में प्रधानमंत्री नरेंद्र मोदी और बीजेपी अध्यक्ष अमित शाह के साथ पार्टी शासित राज्यों के मुख्यमंत्री और उपमुख्यमंत्री पहुंचे। सत्‍ता में आने के बाद पीएम मोदी की मुख्‍यमंत्रियों के साथ यह तीसरी बैठक है। 