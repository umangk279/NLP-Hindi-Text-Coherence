देश में कुपोषण की समस्या को दूर करने के लिए सरकार ने कमर कस ली है, इसी के तहत सोमवार को नई दिल्ली में भारतीय पोषण कृषि कोष की शुरुआत की गई. इस मौके पर केंद्रीय महिला और बाल विकास मंत्री स्मृति ईरानी और बिल एंड मेलिंडा गेट्स फाउंडेशन के बिल गेट्स भी मौजूद रहे.  केंद्रीय महिला और बाल विकास मंत्री और बिल एंड मेलिंडा गेट्स फाउंडेशन के सह-अध्यक्ष बिल गेट्स ने सोमवार को नई दिल्ली में भारतीय पोषण कृषि कोष की शुरुआत की. ये कोष भारत के 127 कृषि-जलवायु क्षेत्रों में विभिन्न प्रकार की फसलों का भंडार होगा, ताकि कुपोषण की समस्या को दूर किया जा सके और सभी के लिए बेहतर पोषण सुनिश्चित किया जा सके. महिला और बाल विकास मंत्री स्मृति ईरानी ने इस मौके पर कहा कि प्रधानमंत्री के नेतृत्व में पोषण आज देश में प्रशासनिक और राजनीतिक एजेंडा बन चुका है. उन्होंने कहा कि बेहतर पोषण की वजह से ही 2013 से अब तक मातृ मृत्यु दर में करीब 27 फीसदी की गिरावट हुई है. बिल एंड मेलिंडा गेट्स फाउंडेशन के सह अध्‍यक्ष बिल गेट्स ने इस मौके पर कहा कि भारत सरकार कुपोषण की समस्या को दूर करने पर ध्यान दे रही है और पोषण अभियान की शुरुआत इसी का उदाहरण है. भारतीय पोषण कृषि कोष का मकसद भारत के लोगों को पोषण सुरक्षा मुहैया कराना है. महिलाओं और बच्चों में कुपोषण की समस्या को दूर करने के मकसद ही केंद्र सरकार ने पिछले साल पोषण अभियान की शुरुआत की थी. 