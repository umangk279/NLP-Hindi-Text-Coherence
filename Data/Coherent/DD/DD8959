सोहराबुद्दीन कथित फ़र्ज़ी मुठभेड़ मामले में सभी 22 आरोपी बरी, मुंबई की विशेष सीबीआई अदालत ने सुबूतों के अभाव में किया आरोपमुक्त।  13 साल की न्यायिक कार्यवाही के बाद सोहराबुद्दीन कथित फ़र्ज़ी मुठभेड़ मामले में सभी 22 आरोपियों को बरी कर दिया गया है। मुंबई की विशेष सीबीआई अदालत ने  गैंगस्टर सोहराबुद्दीन शेख, उसकी पत्नी कौसर बी और सहयोगी तुलसी प्रजापति की कथित फर्जी मुठभेड़ में हत्या किए जाने के मामले में पर्याप्त सबूतों के अभाव में सभी 22 आरोपियों को  को बरी करने का फैसला दिया ।  अदालत ने अपने फैसले में कहा - अभियोजन यह साबित करने में असफल रहा है कि इन तीन लोगों की हत्या में कोई साजिश थी और आरोपियों की उसमें कोई भूमिका थी। इससे कोई इनकार नहीं है कि शेख और अन्य लोगों की हत्या हुई है लेकिन ''सबूतों के आधार पर अदालत इस नतीजे पर नहीं पहुंच सकती है कि वर्तमान आरोपियों को इन हत्याओं के लिए जवाबदेह ठहराया जा सकता है या उनसे कोई सवाल किया जा सकता है।'' आरोपियों में 21 गुजरात और राजस्थान पुलिस के कनिष्ठ स्तर के कर्मी हैं। 22वां आरोपी गुजरात के फार्म हाउस का मालिक है जहां कथित रूप से हत्या किये जाने से पहले शेख और कौसर बी को अवैध हिरासत में रखने का आरोप था। फैसले के बाद बीजेपी ने कहा है कि इस मामले में सभी को गलत तरीके से फंसाया गया था। सभी 22 आरोपी करीब एक साल तक चली सुनवाई के दौरान जमानत पर बाहर थे। मुकदमे की 13 साल तक चली सुनवाई के दौरान इसमें कई मोड़ आए। अभियोजन पक्ष के 92 गवाह मुकर गए। साल 2005 के इस मामले में विशेष सीबीआई अदालत सुनवाई कर रही थी।   इस महीने की शुरूआत में आखिरी दलीलें पूरी किए जाने के बाद अदालत ने  21 दिसंबर तक फ़ैसला सुरक्षित रख लिया था। गौरतलब है कि  सीबीआई ने आरोप लगाया था कि कथित गैंगस्टर शेख, कौसर बी और प्रजापति का  26 नवंबर, 2005 को अहमदाबाद के पास कथित फर्जी मुठभेड़ में शेख की हत्या कर दी गई थी, जबकि उसकी पत्नी की तीन दिन बाद हत्या कर उसका शव ठिकाने लगा दिया गया था। जबकि पुलिस का कहना था कि सोहराबुद्दीन आतंकवादी संगठन लश्कर ए तैय्यबा  से संबंधित था और वो किसी बडी साजिश रचने की तैयारी में थे ।  