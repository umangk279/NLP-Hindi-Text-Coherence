सोमवार को गुजरात और हिमाचल प्रदेश के चुनाव नतीजे आने के बाद आज संसद की कार्यवाही एक बार फिर हंगामे के बीच शुरू हुई।   लोकसभा और राज्यसभा दोनों ही सदनों में विपक्ष ने हंगामा किया। हालांकि राज्यसभा में सभापति वेंकैया नायडू के हस्ताक्षेप के बाद सदन की कार्यवाही शुरू हुई। लेकिन उधर लोकसभा में शून्यकाल में सदन की कार्यवाही तो चलती रही लेकिन विपक्ष सदन से वॉकआउट कर गया जिसपर लोकसभा अध्यक्ष ने हैरानी जताई। मंगलवार को संसद के दोनों सदनों में शुरुआती हंगामे के बाद कामकाज हुआ और दोनों सदनों में कई जरुरी बिल पास और पेश किए गए । सबसे पहले बात लोकसभा की जहां कांग्रेस ने पूर्व पीएम मनमोहन सिंह पर प्रधानमंत्री मोदी की टिप्पणी को लेकर कांग्रेस  सदस्यों ने जमकर हंगामा किया । सदन की कार्यवाही शुरू होते ही  कांग्रेसी सदस्यों द्वारा भारी हंगामा करने के कारण अध्यक्ष सुमित्रा  महाजन ने कार्यवाही आधे घंटे के बाद 12 बजे तक के लिए स्थगित कर दी थी। कार्यवाही दोबार शुरू होने पर कांग्रेसी सदस्यों ने फिर से नारेबाजी शुरू कर दी ।  हंगामे के बीच ही शून्यकाल की कार्यवाही जारी रही लेकिन कांग्रेस के लोग सदन से वॉकआउट कर गए।लोकसभा अध्यक्ष ने कांग्रेस के रुख पर हैरानी जतायी । कांग्रेस सदस्यों के इस रुख की सत्ता पक्ष ने कडी निंदा की और आरोप लगाया कि उन्होंने अध्यक्ष के आसन की अवहेलनाकरने की कोशिश की है।  लोकसभा ने आज 245 पुराने एवं अप्रसांगिक कानूनों को निष्प्रभावी बनाने वाले निरसन और संशोधन विधेयक 2017 तथा निरसन और संशोधन दूसरा विधेयक 2017 को मंजूरी दे दी  । प्रधानमंत्री नरेंद्र मोदी के नेतृत्व वाली सरकार पिछले तीन वर्षों के दौरान अब तक करीब 1200 पुराने और अप्रचलित कानूनों को समाप्त कर चुकी है। लोकसभा ने केंद्रीय सड़क निधि संशोधन विधेयक भी पास कर दिया जिसमें जल परिवहन को बढावा देने का प्रावधान है । राज्यसभा में भी कांग्रेस ने मनमोहन सिंह का मसला उठाया जिससे सतत्ता पक्षा और विपक्ष में तकरार की स्थिति बन गयी। सभापति एम वेंकैया नायडू  ने दोनों पक्षों से शांति बनाए रखने की अपील करते हुए गतिरोध को दूर करने की जरूरत पर बल दिया। उन्होंने  कहा कि सहमति बनी है कि सदन के नेता और नेता प्रतिपक्ष बातचीत करेंगे । कांग्रेस की ओर से सुझाव दिया गया कि बैठक में विभिन्न दलों के नेताओं को भी शामिल किया जाना चाहिए। इसके बाद सदन के नेता और वित् मंत्री जेटली ने घोषणा की कि वह जल्दी ही बैठक बुलाएंगे। इसके बाद सदन में प्रश्नकाल सुचारू रूप से  चला। राज्यसभा में दागी सांसदों के मामलों को फ़ास्ट ट्रैक कोर्ट में सुनवाई का मसले उठा । सरकार जहां  मामले की जल्द सुनवाई के हक में थी तो कांग्रेस का कहना था कि   सांसदों और विधायकों के मामलों को अलग थलग नहीं करना चाहिए । दोपहर बाद सदन में काफी कामकाज हुआ  । राज्यसभा ने कंपनी संशोधन विधेयक 2017 को पास कर दिया । इसमें कारोबार सुगमता बढाने , जमाकर्ताओं के हितों की सुरक्षा करने और कंपनियों के कामकाज पारदर्शिता लाने के अलावा पुराने बिल की खामियों को दूर करने की कोशिश की गयी है । मानव संसाधन विकास मंत्री प्रकाश जावड़ेकर भारतीय प्रबंध संस्थान विधेयक 2017  राज्य सभा में  पेश किया जो चर्चा के बाद पास हो गया । विधेयक  का  सबसे बड़ा  लाभ होगा कि अब  छात्रों को  डिप्लोमा की जगह  संस्थान  डिग्री  देने के लिए  सक्षम  हो  जाएगे। इससे  प्रबंधन के छात्रों को रिसर्च के लिए  कोई  परेशानी नहीं होगी । उम्मीद है कि आने वाले दिनों में संसद में इसी तरह से काम कामकाज होगा ।     