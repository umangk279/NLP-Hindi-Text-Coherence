लोकसभा चुनाव के तीसरे चरण में मंगलवार को जहां देश के तमाम जाने-माने लोगों ने शिरकत की, वहीं युवाओं के साथ ही साथ बुजुर्गों में भी मतदान का उत्साह दिखा.  दुनिया के सबसे बड़े लोकतंत्र यानि भारत में हो रहे चुनाव के हर चरण में न जाने कितनी ऐसी तस्वीरें देखने को मिलती हैं, जो भारत के चुनाव को एक पर्व का रंग देती है और इसलिए इसे भारत का महापर्व भी कहा जा रहा है. तीसरे दौर के मतदान के दौरान तमाम ऐसी तस्वीरें देखने को मिलीं. पहली बार के मतदाताओं में जहां जोरदार उत्साह दिखा तो वहीं दिव्यांग मतदाता भी पीछे नहीं रहे. वरिष्ठ नागरिकों का उत्साह देखते बनता था, तो कई बूथों पर ट्रांसजेंडर मतदाता भी पहुंचे. इस चरण के मतदान में तमाम जाने-माने लोगों ने भी कतार में लग कर मतदान किया. 