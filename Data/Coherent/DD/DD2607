ऑल इंडिया रेडियो के पब्लिक स्पीक कार्यक्रम में कोरोना वायरस से जुड़े सवालों पर मैक्स हॉस्पिटल साकेत के डा. बलबीर सिंह और एम्‍स के डा. रणदीप गुलेरिया ने जवाब दिए। इस शृंखला के भाग 2 में उन्होंने सेल्‍फ क्वारंटाइन के बारे में विस्तार से बताया। यही नहीं गर्मी में यह वायरस खत्म होगा या नहीं, इस पर भी उन्‍होंने अपनी राय व्‍यक्त की।    प्रस्तुत हैं कोविड-19 से जुड़े सवाल और उनके जवाब: -  प्रश्‍न 1 - पालतू जानवरों से यह वायरस फैलता है क्या? उत्तर - यह महज़ भ्रांति है। किसी भी पालतू जानवर जैसे बिल्ली, कुत्ता आदि से यह वायरस नहीं फैलता। यह वायरस केवल मनुष्‍य से मनुष्‍य में फैलता है। प्रश्‍न 2- क्या कोरोना वायरस से संक्रमण हमेशा जानलेवा है? उत्तर- अभी तक जो चीन और अन्‍य देशों से डाटा आया है, उसके अनुसार 80 प्रतिशत संक्रमित अपने आप ठीक हो गए। हलकी खांसी, जुकाम बुखार के बाद अपने आप ये लोग ठीक हो गए। प्रश्‍न 3- धूम्रपान करने से नेज़ल एरिया का तापमान बढ़ जाता है, तो क्या धूम्रपान से वायरस करने से बचा जा सकता है? उत्तर- सच मानें तो धूम्रपान करने वालों को यह संक्रमण जल्दी हो सकता है। क्योंकि वो अपने फेफड़ों में पहले से ही बीमारियां लेकर घूम रहे हैं। इसलिये यह कहना कि धूम्रपान करने से कोरोना रुकेगा, तो गलत है। प्रश्‍न 4- गर्मी आने पर तापमान के बढ़ने से क्या कोरोना वायरस का प्रकोप खत्म हो जाएगा? उत्तर- यह बात सही है कि अगर गर्मी ज्यादा हो, तो हो सकता है कि उसका ट्रांसमिशन कम हो जाए। लेकिन इसमें यह समझना जरूरी है कि अभी जहां, जहां आउटब्रेक हो रहा है, जैसे सिंगापुर, थाईलैंड में पहले से ही गर्मी है। वहां 30 डिग्री से ज्यादा तापमान है। वहां भी कई केस आये हैं। लिहाज़ा यह बात सही नहीं है कि गर्मियों में यह वायरस खत्म हो जाएगा। यह भी समझना जरूरी है कि हम ज्यादातर समय घर के अंदर रहते हैं, चाहे घर हो या ऑफिस, या शॉपिंग मॉल हों। इनमें कई जगहें एयरकंडीशंड होती हैं। उस जगह पर अगर कोई खांस रहा है, तो वायरस के फैलने की आशंका रहती है। इंडोर इवॉयरनमेंट में भी सावधानी बरतनी चाहिए। बाहर गर्म हवाओं में वायरस का सरवाइवल कुछ कम हो जाएगा। प्रश्‍न 5- कोरोना वायरस का जन्म कैसे हुआ? उत्तर- कोनोना वायरस कोई नया वायरस नहीं है। यह बहुत पुनारा वायरस है। वायरस की म्यूटेशन होती रहती है। यह नया वायरस पुराने वायरस की म्यूटेशन है। चूंकि 2019 में इसका पता चला, इसलिए इसे कोविड 19 कहते हैं। यह बाकियों की तुलना में घातक है। यह अपना पुराना फॉर्म छोड़ कर ज्यादा खतरनाक बन गया है। अगर पुराना वायरस होता तो हमारा प्रतिरक्षण तंत्र इनसे लड़ सकता था। प्रश्‍न 6- ग्रामीण क्षेत्रों में सैनिटाइजर या मास्क की जरूरत है या नहीं? उत्तर - यह वायरस हमेशा बाहर से आता है। कोई यह वायरस लेकर आपके गांव में आ सकता है, खुद वायरस गांव में कभी नहीं आ सकता। ग्रामीण क्षेत्रों में ज्यादा लोग बाहर से आते नहीं, इसलिये वहां इंफेक्शन की आशंका कम है। प्रश्‍न 7- क्या कोरोना वायरस का संक्रमण केवल वृद्धों को हो सकता है बच्चों को नहीं? उत्तर- यह दोनों को हो सकता है, छोटे से छोटे बच्चे को भी, बड़ों और वृद्धों को भी। जो 70 साल से ऊपर हैं, उनको समस्‍या ज्यादा होगी। जिसको ब्लड प्रेशर, डायबटीज और पुरानी हार्ट की बीमारी है, उनमें मृत्यु दर काफी अधिक है। प्रश्‍न 8- सरकार सभी से कह रही है कि घरों में रहें, बाहर मत जायें। स्‍कूल, कॉलेज, स्‍वीमिंग पूल, मॉल, आदि बंद कर दिए गए। ये कदम कहां तक कारगर साबित हो सकते हैं? उत्तर - इसका सीधा प्रमाण इटली से है। वहां दो प्रोविंस हैं- साउथ और वेस्ट। एक प्रोविंस को 25 फरवरी को लॉकडाउन किया दूसरी को 3 मार्च को किया। 25 फरवरी को जहां लॉकडाउन किया, वहां मामलों की संख्‍या गिर गई। जहां 3 मार्च को किया अभी तक वहां मामले आ रहे हैं। यह साफ है- लॉकडाउन या आईसोलेशन से बहुत फायदा है। प्रश्‍न 9- क्या क्‍वारंटीन कोई कैद खाना है? उत्तर- क्‍वारंटीन का मतलब है कि आप अपने आपका औरों से न मिलने दें। ताकि अगर आपको इंफेक्शन है, तो औरों में नहीं पहुंचे। वुहान से लाये गये छात्रों को कैम्प में रखा गया था। ऐसा नहीं है कि वो लोग किसी जेल में थे। वो टेनिस, बैडमिंटन, कैरम बोर्ड आदि खेल रहे थे। सिर्फ यह था कि वो आम आदमी के संपर्क में नहीं आ रहे थे। प्रश्‍न 10- सेल्‍फ क्वारंटाइन क्या होता है? A- होम क्वारंटाइन या सेल्‍फ क्वारंटाइन में यह होता है कि आप अपने कमरे में रहें। अपने करीबियों से दूर रहें। किसी के संपर्क में नहीं आयें। और अगर आप किसी से मिलने जा रहे हैं, तो खुद को पूरी तरह ढक कर रखें। अगर घर में कॉमन बाथरूम है, तो उसे साफ रखें। अगर आपको नज़ला, जुकाम या खांसी है, तो तुरंत हेल्‍थ अथॉरिटीज़ को सूचित करें, जिससे आपका टेस्ट हो। अगर आपमें कोई लक्षण नहीं हैं, तो आपको क्वारंटाइन किया जाता है, अगर लक्षण हैं, तो आपको आइसोलेशन में रख कर इलाज किया जाता है। बाहर से आने वालों को क्वारंटाइन इसलिए कर रहे हैं, ताकि उनसे किसी भी प्रकार का इंफेक्शन हमारी कम्‍युनिटी में नहीं फैले।  