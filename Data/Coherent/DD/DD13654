राष्ट्रमंडल खेलों के पदकधारी अमित पांघल (49 किग्रा) और गौरव सोलंकी (52 किग्रा) ने जर्मनी के हाले में चल रहे कैमिस्ट्री कप मुक्केबाजी टूर्नामेंट के सेमीफाइनल में प्रवेश कर पदक पक्के किये। बीती रात हुई बाउट में अमित ने जर्मनी के क्रिस्टोफर गोमन को 5-0 से जबकि गौरव ने रूस के वादिम कुद्रियाकोव पर इसी अंतर से जीत दर्ज की।   राष्ट्रमंडल खेलों के रजत पदकधारी और विश्व चैम्पियनशिप के क्वार्टरफाइनल में पहुंचे अमित का सामना अगले दौर में क्यूबा के दामियन आर्से दुआर्ते से होगा जिन्हें शुरूआती दौर में बाई मिली है।  राष्ट्रमंडल खेलों में स्वर्ण पदक जीतने वाले गौरव का सामना सेमीफाइनल बाउट में आयरलैंड के कोनोर क्विन से होगा। हालांकि राष्ट्रमंडल खेलों के रजत पदकधारी मनीष कौशिक (60 किग्रा), कांस्य पदकधारी नमन तंवर (91 किग्रा) और पूर्व एशियाई युवा रजत पदकधारी अंकुश दहिया (60 किग्रा) शुरूआती दौर में हारकर बाहर हो गये।  मनीष को क्यूबा के लाजारो जोर्जे अलवरेज एस्त्रादा से 1-4 से जबकि नमन को नीदरलैंड के राय कोरविंग से हार मिली। अंकुश को रूस के आरतुर सुबखानकुलोव से 1-4 से पराजय मिली। इससे पहले राष्ट्रमंडल खेलों के स्वर्ण पदकधारी विकास कृष्ण (75 किग्रा) ने क्वार्टरफाइनल में प्रवेश किया था।  