रियो पैरा ओलंपिक की रजत पदक विजेता दीपा मलिक और एशियन गेम्स व कॉमनवेल्थ गेम्स में गोल्ड मेडल जीतने वाले पहलवान बजरंग पूनिया को देश के सर्वोच्च खेल सम्मान राजीव गांधी खेल रत्न से सम्मानित किया जाएगा. चयन समिति ने शनिवार को राजीव गांधी खेल रत्न, द्रोणाचार्य पुरस्कार (नियमित और लाइफ टाइम), अर्जुन पुरस्कार, ध्यानचंद अवॉर्ड, राष्ट्रीय खेल प्रोत्साहन पुरस्कार और मौलाना अबुल कलाम आज़ाद ट्रॉफी के विजेताओं की घोषणा की.  दीपा मलिक ने 2016 में रियो डि जेनेरियो पैरा ओलंपिक की शॉट पुट स्पर्धा में सिल्वर मेडल जीता था. इसके अलावा उन्होंने एशियन गेम्स में भी सिल्वर मेडल जीता था. बजरंग पूनिया ने पिछले साल जकार्ता एशियाई खेलों में 65 किग्रा भार वर्ग में गोल्ड मेडल जीता था. उन्होंने गोल्ड कोस्ट कॉमनवेल्थ गेम्स में भी इसी वर्ग में पहला स्थान हासिल किया था. इसके अलावा बजरंग ने 2013 विश्व चैंपियनशिप के 60 किग्रा वर्ग में ब्रॉन्ज मेडल और पिछले साल 65 किग्रा वर्ग में सिल्वर मेडल अपने नाम किया था. जिन 19 खिलाड़ियों को अर्जुन पुरस्कारों से सम्मानित किया जाएगा उनमें तेजिंदरपाल सिंह तूर (एथलेटिक्स), मोहम्मद अनस याहिया (एथलेटिक्स), एस भास्करन (बॉडी बिल्डिंग), सोनिया लाथर (बॉक्सिंग), रविंद्र जडेजा (क्रिकेट), चिंगलेनसाना सिंह कंगुजम (हॉकी), अजय ठाकुर (कबड्डी), गौरव सिंह गिल (मोटर स्पोर्ट्स), प्रमोद भगत (पैरा स्पोर्ट्स, बैडमिंटन), अंजुम मोद्गिल (शूटिंग), हरमीत राजुल देसाई (टेबल टेनिस), पूजा ढांढा (रेसलिंग), फवाद मिर्जा (फुटबॉल), पूनम यादव (क्रिकेट), स्वप्ना बर्मन (एथलेटिक्स), सुंदर सिंह गुर्जर (पैरा स्पोर्ट्स, एथलेटिक्स), भामिदिपति साई प्रणीत (बैडमिंटन), सिमरन सिंह शेरगिल (पोलो) शामिल हैं. बैडमिंटन कोच विमल कुमार, टेबल टेनिस कोच संदीप गुप्ता और ऐथलेटिक्स कोच मोहिंदर सिंह ढिल्लों को द्रोणाचार्य पुरस्कार (रेगुलर कैटेगरी) से सम्मानित किया जाएगा. हॉकी कोच मेजबान पटेल, कबड्डी कोच रामबीर सिंह खोखर और क्रिकेट कोच संजय भारद्वाज को द्रोणाचार्य पुरस्कार (लाइफटाइम कैटेगरी) से सम्मानित किया जाएगा. मैनुअल फैडरिक्स (हॉकी), अरूप बसक (टेबल टेनिस), मनोज कुमार (कुश्ती), नितन किर्रताने (टेनिस) और लालरेमसानगा (तीरंदाजी) को ध्यानचंद पुरस्कारों से सम्मानित किया जाएगा. 