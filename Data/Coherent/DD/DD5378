दिल्ली में एक बार फिर से ऑड ईवन पॉलिसी लागू होने जा रही है। दिल्ली सरकार का मानना है कि इस कदम से प्रदूषण को रोकने में मदद मिलेगी जबकि भाजपा समेत अनेक दलों ने इस कदम को चुनावी स्टंट बताया है।  देश की राजधानी दिल्ली में एक बार फिर ऑड-ईवन योजना की घोषणा हो गई है। दिल्ली सरकार ने चार से 15 नवंबर के बीच दिल्ली में यह फॉर्मूला लगाने की बात कही है। हर बार सर्दियों में नवंबर के महीने में दिल्ली के आस-पास के राज्यों में पराली जलाई जाती है। इसके अलावा दीवाली की वजह से भी प्रदूषण बढ जाता है। इस वजह से दिल्ली गैस चैंबर बन जाता है, इसलिए एक बार फिर ऑड-ईवन फॉर्मूले को लागू करने का फैसला किया गया है। इस योजना के तहत एक दिन ऐसे वाहन चलेंगे जिनकी नम्बर प्लेट के नम्बरों की आखिरी संख्या सम 0, 2, 4, 6, 8  होगी। अगले दिन वह वाहन चलेंगे जिनकी नम्बर प्लेट के नम्बरों की आखिरी संख्या विषम यानी 1, 3, 5, 7, 9 होगी। इसके अलावा लोगों को मास्क बांटे जाएंगे, सड़कों की सफाई मशीनों की मदद से होगी, पेड़ लगाए जाएंगे और शहर में प्रदूषण से सबसे ज्यादा प्रभावित 12 जगहों के लिए विशेष योजना भी इसमें शामिल है। दिल्ली सरकार की घोषणा के बाद केंद्रीय मंत्री नितिन गडकरी ने कहा कि इस कदम की आवश्यकता नहीं है और केंद्र सरकार ने जो नयी रिंग रोड बनाई है उससे दिल्ली में प्रदूषण को रोकने में काफी मदद मिली है। दिल्ली के राजनीतिक दलों ने भी इसे दिल्ली सरकार का चुनावी स्टंट बताया है। दरअसल कहा जा रहा है कि पहले जब ऑड-ईवन को लागू हुआ तो राज्य में प्रदूषण काफी कम हुआ। वैसे इससे कई और फैसलों की वजह से भी दिल्ली में प्रदूषण में कमी हुई है। दीवाली पर पटाखे की वजह से होने वाले प्रदूषण के चलते सुप्रीम कोर्ट ने प्रदूषण पर पाबंदी का फैसला किया था। उस फैसले की वजह से भी दिल्ली की हवा सुधरी। अब देखना ये है कि सरकार के इस फैसले का क्या असर होता है। 