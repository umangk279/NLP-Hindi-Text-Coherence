पर्यटन के लिहाज़ से देश में अपार संभावनाएं हैं. सरकार की कोशिश है की देश को दुनिया में शीर्ष पर्यटन स्थल बनाया जाए.  पर्यटन न सिर्फ दुनिया में भारत की छवि बनाने का जरिया है, बल्कि ये क्षेत्र देश की अर्थव्यवस्था में भी बड़ा योगदान दे रहा है. पिछले चार वर्षों में पर्यटन क्षेत्र लगातार बेहतर विकास का उदाहरण बना है. देश में पर्यटन सेवाओं के लिए 2017 एक यादगार वर्ष के तौर पर याद किया जाएगा, क्योंकि इस साल एक करोड़ से भी ज्यादा सैलानी भारत की यात्रा पर आए. सैलानियों को लुभाने और उनके लिए सुविधाएं बढ़ाने के मकसद से केंद्र ने भी कई अहम योजनाएं शुरू की हैं. स्वदेश दर्शन और प्रसाद योजना के जरिए पर्यटन के इंफ्रास्ट्रक्चर को लगातार मजबूत किया जा रहा है. स्वदेश दर्शन योजना के लिए 6500 करोड़ रुपये आवंटित किए गए. प्रसाद योजना के लिए 685 करोड़ रुपये से ज्यादा की राशि लगाई गई. पूर्वोत्तर क्षेत्र में पर्यटन का विकास सरकार की प्राथमिकता में शामिल. जिसके लिए 1,200 करोड़ रुपये से ज्यादा खर्च किए जाएंगे. इस साल के बजट में देश के सबसे प्रसिद्ध 12 पर्यटन स्थलों को वैश्विक स्तर का बनाने के लिए विशेष प्रावधान किए गए हैं. भारत सिर्फ योग की अपनी विरासत के लिए ही नहीं जाना जाता, ये दुनिया भर के सैलानियों को भी भारत आने किए आकर्षित करता है. पर्यटन मंत्रालय लगातार न सिर्फ योग को लोकप्रिय बनाने में लगा है, बल्कि इससे युवाओं को जोड़ने का काम भी बड़े पैमाने पर हो रहा है. भारत एक ओर दुनिया की सबसे बड़ी आर्थिक ताकतों में शुमार हो गया है, तो दूसरी ओर ये दुनियाभर के लोगों को अपनी कला, संस्कृति और विरासत के साथ अपनी ओर खींच रहा है. ऐसे में पर्यटन क्षेत्र के विस्तार से विदेशी अतिथियों को सुविधाएं तो मिलेंगी ही, ये देश में रोजगार का सबसे बड़ा जरिया भी बन रहा है. 