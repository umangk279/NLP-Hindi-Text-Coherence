एनआईए ने लश्कर द्वारा देश में चलाई जा रही संदिग्ध गतिविधियों का बड़ा खुलासा किया है. एनआईए ने हरियाणा के पलवल में एक धर्मिक स्थल में लश्कर द्दारा की गई फंडिग का पर्दाफाश किया है. इस मामले में कई संदिग्ध दस्तावेज भी बरामद हुए हैं, जिनकी जांच जारी है.  एनआईए की जांच के बाद हरियाणा के पलवल में बना ये धार्मिक स्थल सुरक्षा एजेंसियों के जांच के घेरे में आ गया है. राष्ट्रीय जांच एजेंसी को पता चला है कि लश्कर-ए-तैयबा द्वारा भेजे गए पैसे का इस्तेमाल हरियाणा के पलवल में स्थित एक गांव में धार्मिक स्थल बनाने में हुआ है. एनआईए की एक टीम ने सोमवार को वहां का दौरा कर कई अहम जानकारियां जुटाई हैं. बताया जा रहा है कि एनआईए की जांच में पाया गया है कि लश्कर के मुखौटे संगठन फलाह ए इंसानियत के जरिए इस धार्मिक स्थल के निर्माण के लिए पैसा आया था. खबर है कि एनआईए ने धर्मस्थल के पदाधिकारियों से पूछताछ की है और उसके दान और दस्तावेजों के विवरण हासिल किए हैं. देश में तबाही मचाने की लश्कर ए तैयबा की बड़ी आतंकी साजिश का भंडाफोड़ एजेंसी ने दिल्ली में 26 सितंबर को कई स्थानों पर छापेमारी के बाद किया था. आतंकी वारदात करने की साजिश रच रहे तीन लोगों को गिरफ्तार भी किया गया था. लश्कर से हवाला के जरिए पैसा ले रहे दिल्ली के मोहम्मद सलमान, हवाला ऑपरेटर मोहम्मद सलीम और हवाला कूरियर का काम कर रहे सज्जाद अब्दुल वानी को इस मामले में गिरफ्तार किया गया था. सलमान की निशानदेही पर ही बीते 3 अक्टूबर को पलवल और मेवात के कई गांवों में छापेमारी भी की गई थी. इसी दौरान एक समुदाय विशेष के धार्मिक स्थल में निर्माण के लिए कथित तौर पर पाकिस्तानी आतंकी संगठन से मिले 70 लाख रुपये लगाने की बात सामने आई. पता ये चला है कि सलमान के जरिए ये पैसा पलवल के गांव में पहुंचा. एजेंसी को आशंका है कि इसमें कुछ और लोग भी शामिल हो सकते हैं, जिसकी जांच की जा रही है. इससे पहले इसी मामले में राष्ट्रीय जांच एजेंसी ने पिछले हफ्ते भी दिल्ली के लाजपत नगर में छापेमारी कर काफी अहम और आपत्तिजनक दस्तावेज बरामद किए थे. हरियाणा सरकार ने भी मामले में कार्रवाई का भरोसा दिया है. लश्कर के मुखौटे संगठन फलाह ए इंसानियत के जरिए भारत में आतंकी साजिश रचने के लिए पैसा भेजने के मामले में एनआईए पहले से जांच कर रही है. गौरतलब है कि फलाह-ए-इंसानियत पाकिस्तान के लाहौर का एक संगठन है. एफआईएफ की स्थापना हाफिज सईद के जमात-उद-दावा ने की थी. इसे UAPA के अंतर्गत आतंकी संगठन के श्रेणी में रखा गया है. NIA ने यूएपीए के तहत मामला दर्ज किया है. 