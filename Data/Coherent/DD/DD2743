विश्व स्वास्थ्य संगठन (डब्ल्यूएचओ) ने कोविड-19 के कहर से वैश्विक जोखिम को उच्चतम श्रेणी में रखा. दक्षिण कोरिया में सामने आए नए मामले. अगले महीने मार्च में होने वाला आसियान शिखर सम्मेलन भी स्थगित.  कोविड-19 के उप सहारा अफ्रीका तक पैर पसारने और वित्तीय बाजारों में गिरावट के बाद विश्व स्वास्थ्य संगठन ने वैश्विक जोखिम आकलन को बढ़ाकर ‘उच्चतम श्रेणी’ में रखा है. संगठन ने कहा है कि इसके मामले निरंतर बढ़ने से हालात और गंभीर हो गए हैं और ये चिंता का विषय हैं. हालांकि उन्होंने यह भी कहा कि अगर समय से मामलों का पता लगाने, मरीजों को अलग-थलग रखने और उनकी देखभाल और संपर्कों के विषय में कार्रवाई की जाती है, तो अब भी इस वायरस को काबू में करने का मौका है. मार्च में होने वाला आसियान शिखर सम्मेलन स्थगित कोरोनावायरस पर बढ़ते कहर के बीच अमेरिका ने दक्षिण पूर्व एशियाई देशों के संगठन यानि आसियान के विशेष शिखर सम्मेलन को स्थगित कर दिया है. शिखर सम्मेलन मार्च के दूसरे सप्ताह में लास वेगास में आयोजित होने वाला था. इसके अलावा अमेरिकी राष्ट्रपति डोनाल्ड ट्रंप और आसियान देशों के नेताओं के बीच द्विपक्षीय बैठकों की योजना बनाई गई थी. दुनिया भर में कोविड-19 से 45 देशों में 80 हजार से ज्यादा लोग संक्रमित हो चुके हैं. चीन में अब तक इस बीमारी से मरने वालों की संख्या बढ़कर 2,788 पहुंच गई है. इसके अलावा वायरस के संक्रमण से चीन की अर्थव्यवस्था पर काफी असर अब साफ दिखने लगा है. आज जारी आधिकारिक आंकड़ों के अनुसार फरवरी में चीन में विनिर्माण गतिविधियां रिकॉर्ड निचले स्तर पर आ गईं. ईरान में भी घातक कोरोना वायरस के संक्रमण के 388 पुष्ट मामलों में 34 लोगों की मौत हो चुकी है. इसके बाद से पश्चिम एशिया में वायरस से संक्रमण के 500 से अधिक केस सामने आए हैं. यूएई ने अगले आदेश तक ईरान के साथ फेरी सेवाएं बंद कर दी है और अपने देश में आने वाली सभी व्यावसायिक जहाजों के चालक दलों को 72 घंटे पहले स्वास्थ्य प्रमाण देने को कहा है. 