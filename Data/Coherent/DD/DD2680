जन-औषधि दिवस के अवसर पर प्रधानमंत्री नरेंद्र मोदी ने वीडियो कॉन्फ्रेंसिंग के जरिए जन औषधि केंद्र के लाभार्थियों और संचालकों से संवाद किया.  प्रधानमंत्री ने कहा कि यह दिन सिर्फ एक योजना को सेलिब्रेट करने का दिन नहीं है, बल्कि उन करोड़ों भारतीयों और लाखों परिवारों के साथ जुड़ने का दिन है, जिन्हें इस योजना से फायदा मिला है. पीएम ने कहा कि सरकार लोगों के बेहतर स्वास्थ्य के लिए चार सूत्रों पर काम कर रही है. पीएम ने कहा कि जन-औषधि योजना के कारण पहले के मुकाबले इलाज पर लोगों का बहुत कम खर्च हो रहा है. एक आंकड़ा देते हुए पीएम ने कहा कि देश में करोड़ों गरीब और मध्यम वर्ग के लोगों की करीब ढाई हजार करोड़ रुपये की बचत जन-औषधि केंद्रों के कारण हुई है. जम्मू-कश्मीर में पुलवामा के एक बुजुर्ग लाभार्थी ने पीएम से अपने अनुभव साझा किए और कहा कि पूरे राज्य में इस योजना के प्रसार की जरूरत है. पीएम ने उन्हें भरोसा दिलाया कि उनकी ख्वाहिश जरूर पूरी होगी. 