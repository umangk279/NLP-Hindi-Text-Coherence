चीन की राजधानी बीजिंग में एक बार फिर से कोरोना वायरस संक्रमण के मामले सामने आने लगे हैं। शुक्रवार को यहां 11 नए कोरोना पीड़ित मरीज़ मिले हैं। इनमें से 5 पीड़ित विदेशों से आये जबकि 6 मामले घरेलू स्तर पर संक्रमण के हैं।   चीन के राष्ट्रीय स्वास्थ्य आयोग ने बताया कि शुक्रवार को कोरोना से किसी भी पीड़ित की मौत की खबर नहीं आई। वहीं 2 मरीज़ों के ठीक होने के बाद अस्पताल से छुट्टी कर दी गई है। संक्रमण के बढ़ते मामलों के बीच बीजिंग में प्राइमरी स्कूलों को फिर से खोलने की योजना को स्थगित कर दिया गया है। इसके साथ ही 6 प्रमुख थोक खाद्य बाज़ारों को भी आंशिक रूप से बंद कर दिया गया है।  संक्रमण की किसी भी दूसरी लहर को रोकने के लिए अधिकारियों को युद्धस्तर पर चौकस रहने को कहा गया है। नए मामले मिलने के बाद चीन में अब कोरोना संक्रमितों का कुल आंकड़ा बढ़कर 84,228 हो गया है। वहीं 4638 लोग इस महामारी की चपेट में आकर अपनी जान गंवा चुके हैं। 