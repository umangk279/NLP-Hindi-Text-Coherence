देश का एक बहुत बड़ा महानायक पंचतत्व में विलीन हो गया। मार्शल ऑफ द इंडियन एयर फोर्स अर्जन सिंह का सोमवार को दिल्ली में अंतिम संस्कार किया गया। पूरे राजकीय सम्मान के साथ उनको अंतिम विदाई दी गई। उनके सम्मान में एक दिन के लिए दिल्ली में सभी सरकारी इमारतों पर राष्ट्रध्वज आधा झुका रहा, तो पंजाब में प्रदेश सरकार ने तीन दिन के राजकीय शोक की घोषणा की है।     भारतीय वायु सेना के महायोद्धा और इकलौते 'मार्शल ऑफ दि एयरफोर्स' अर्जन सिंह को सरकार और सेना की ओर से वो सम्मान मिला जिसके वो वाकई हकदार थे। सुबह उनके पार्थिव शरीर को उनके आवास से भव्य सैनिक काफिले के साथ निकाला गया। बख्तरबंद गाड़ी में तिरंगे में लिपटे उनके पार्थिव शरीर को दिल्ली कैंट स्थित बरार स्क्वॉयर ले जाया गया। तीनों सेनाओं की संयुक्त टुकड़ी ने उनके अंतिम संस्कार के वक्त उन्हें अंतिम सलामी पेश की और सैन्य बैंड की शोकधुन बजाई गई। 17 तोपों की सलामी के बाद वायु सेना के तीन एमआई-17 हेलीकॉप्टरों और वायु सेना के सुखोई-30 युद्धक विमानों ने भी आसमान में उड़ान भरते हुए अपने इस सबसे बड़े नायक को सलामी दी। सुखोई विमानों ने मिसिंग मैन फॉरमेशन बनाया। हवा में बनने वाला यह फॉरमेशन दिवंगत सैन्य अधिकारी के सम्मान में बनाया जाता है। इसके बाद मंत्रोच्चार के बीच उनके बेटे अरविंद सिंह ने उन्हें मुखाग्नि दी। 