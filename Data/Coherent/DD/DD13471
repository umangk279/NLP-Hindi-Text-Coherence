फीफा विश्वकप 2018 में आज से सेमीफ़ाइनल मुक़ाबले का रोमांच शुरू होगा। अंतिम चार के पहले मुक़ाबले में बेल्जियम का सामना 1998 की विश्वकप विजेता फ्रांस से होगा। फ्रांस की टीम उरूग्वे को हराकर सेमीफ़ाइनल में पहुंची है जबकि वहीं बेल्जियम की टीम ने ब्राज़ील को हराकर अंतिम चार का टिकट कटाया है।  फीफा विश्वकप के महासंग्राम की सेमीफ़ाइनल जंग में आज दो यूरोपियन दिग्गज फ्रांस और बेल्जियम एक दूसरे के ख़िलाफ़ मैदान पर होंगे। दोनो ही टीमों की ताक़त उनका अटैक है जो मैच दर मैच और ज्यादा पैना दिख रहा है।बेल्जियम की बात करें तो ये टीम 1986 के बाद दूसरी मर्तबा सेमीफ़ाइनल में पहुंची है,लेकिन ख़ास बात ये है कि ये टीम पिछले 23 मैचों से अविजित रही है। टीम के पास रोमेलु लुकाकू,केविन डू ब्रून और फेलेनी जैसे नामी खिलाड़ी है जिनके बल पर टीम ने सेमीफ़ाइनल तक का रास्ता तय किया है। टीम की कमज़ोरी उसका डिफेंस है जो जापान और ब्राज़ील दोनो के ख़िलाफ़ लड़खड़ाता नज़र आया ऐसे में इस टीम को इस मोर्चे पर मेहनत करनी होगी। वहीं फ्रांस की बात करें तो टीम छठीं बार विश्वकप के सेमीफ़ाइनल में पहुंची है। टीम के पास एंटोईन ग्रीज़मैन और एम्बापे जैसे स्ट्राइकर है जो बेल्जियम के डिफेंस के लिए बड़ी मुसीबत बन सकते है। हालांकि टीम के फारवर्ड खिलाड़ी ओलिवर गिरोउ अब तक मैच में कोई गोल नहीं दाग़ सके है इसके अलावा फ्रांस ने अब तक केवल 9 गोल ही किए है, ऐेसें में बेल्जियम के अटैक से टीम को सावधान रहना होगा। बेल्जियम और फ्रांस अब तक 73 बार एक दूसरे से भिड़ चुके है जिसमें 30 बार बेल्जियम तो वहीं फ्रांस 24 बार जीता है जबकि 19 मुक़ाबले ड्रॉ रहे है। ज़ाहिर तौर पर एक और हाईवोल्टेज मुक़ाबला सामने है जहां दो ऐसी यूरोपियन देश है जो युवा और अनुभव के तालमेल के दम पर इस विश्वकप में अपनी अलग छाप छोड़ने के लिए बेताब है। 