इस अवसर पर केंद्रीय गृह मंत्री  राजनाथ सिंह ने पुलिस स्मारक पर पुष्पांजलि अर्पित की और शहीद पुलिस जवानों को याद किया   पुलिस के शहीद जवानों की याद में दिल्ली में आज पुलिस स्मृति दिवस मनाया गया। गृहमंत्री राजनाथ सिंह पुलिस स्मारक मैदान पर पुलिस स्मृति दिवस परेड में शामिल हुए। राजनाथ सिंह ने पुलिस स्मारक पर पुष्पांजलि अर्पित की और शहीद पुलिस जवानों को याद किया। गौरतलब है कि हर साल 21 अक्टूबर को पुलिस स्मृति दिवस के रूप में मनाया जाता है । इस दिन 10 पुलिस कर्मियों के बलिदान को याद किया जाता है, जिन्होंने 1959 में चीन से लगने वाली भारतीय सीमा की सुरक्षा में अपने प्राण न्योछावर किए थे। वर्ष 1959 के शरदकाल तक 2500 मील लंबी भारत-तिब्बत सीमा की निगरानी और सुरक्षा करने का दायित्व भारत के पुलिस कर्मियों पर ही था। 