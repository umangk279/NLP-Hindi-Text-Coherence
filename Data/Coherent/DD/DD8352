प्रधानमंत्री ने एक बार फिर अपना संकल्प दोहराते हुए कहा कि पुलवामा हमले में बहे हर आंसू का बदला लेंगे, अब दुनिया नई नीति और रीति के भारत का अनुभव करेगी। पीएम मोदी ने महाराष्ट्र के यवतमाल और धुले में करोड़ों की परियोजना का किया शुभारंभ।     प्रधानमंत्री नरेंद्र मोदी ने आज महाराष्ट्र के एक दिवसीय दौरे पर आतंकवाद के खिलाफ दृढ़ता से लड़ाई लड़ने का संकल्प फिर दोहराया। धुले में करोड़ों रूपए की परियोजनाओं का शुभारंभ करने के बाद एक रैली को संबोधित करते हुए प्रधानमंत्री ने कहा कि ये  नई रीति और नई नीति का भारत है, जिसका अनुभव अब दुनिया करेगी। प्रधानमंत्री ने यहां साफतौर पर कहा कि शांतिप्रिय भारत की हमेशा से ये नीति रही है कि वो किसी को छेड़ता नहीं, लेकिन अगर किसी ने छेड़ दिया तो उसे छोड़ता भी नहीं। प्रधानमंत्री ने कहा कि पुलवामा में आतंकवादियों को और आतंकवाद के सरपरस्तों को जो करना था वो कर चुके, लेकिन अब यहीं से हमारा काम शुरु होगा। प्रधानमंत्री नरेंद्र मोदी ने धुले-नरदाना रेल मार्ग और जलगांव-मनमाड तीसरा रेल मार्ग की आधारशिला रखी। और वीडियो लिंक के जरिए भुसावल-बांद्रा खंदेश एक्सप्रेस ट्रेन को हरी झंडी दिखाई। यह रात्रि सेवा देने वाली ट्रेन है जो मुम्बई-भुसावल को सीधे जोड़ेगी। प्रधानमंत्री नरेंद्र मोदी ने  जलगांव-उढ़ाना दोहरीकरण और विद्युतीकरण रेल परियोजना का उद्घाटन किया। 