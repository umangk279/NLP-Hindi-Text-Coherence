रेल के जरिए सफर करने वाले यात्री आज से चरणबद्ध तरीके से बुकिंग काउंटर से भी कटा सकेंगे टिकट, कॉमन सर्विस सेंटर और एजेंट के माध्यम से भी आज से बुक कराई जा सकेगी टिकट, यात्री रेल सेवा को सामान्य बनाने की दिशा में एक अहम कदम, नए नियमों के तहत राज्य सरकारों द्वारा श्रमिक स्पेशल ट्रेन का संचालन जारी।      रेलवे ने टिकट बुकिंग काउंटर खोलने को हरी झंडी दे दी है। इसके साथ ही, कॉमन सर्विस सेंटर और एजेंट को टिकट बुक करने की अनुमति दे दी है। रेल मंत्रालय ने सभी जीएम को कहा है कि वह जरूरत के लिहाज से तय करें कि कहां कितने रिजर्वेशन काउंटर खोलना है। हालांकि, रेलवे ने यह साफ किया है कि श्रमिक ट्रेनों के यात्रियों का कंट्रोल अभी भी संबंधित राज्यों के हाथ में रहेगा। रेल मंत्री पीयूष गोयल ने कहा है कि रेलगाड़ी के टिकटों की बुकिंग आज से देशभर के लगभग एक लाख 70 हजार सामान्‍य सेवा केंद्रों पर फिर शुरू होगी। उन्‍होंने कहा कि दूरदराज के क्षेत्रों में रहने वाले ऐसे लोग भी इस सुविधा का लाभ उठा सकते हैं जहां कंप्‍यूटर और इंटरनेट की सुविधा कम उपलब्‍ध है या बिलकुल उपलब्‍ध नहीं है। रेल मंत्री ने कहा कि पहली मई से अब तक 2 हजार 50  श्रमिक विशेष रेलगाडि़यों के जरिए लगभग 30 लाख मजदूरों, विद्यार्थियों और अन्‍य लोगों को उनके घर पहुंचाया गया है। टिकट बुक करने के लिए सॉफ्टवेयर का इस्‍तेमाल करने वाले एजेंटों पर कड़ी कार्रवाई की जा रही है। साथ ही  रेल मंत्री ने ट्वीटर पर कहा कि यदि कोई एजेंट यात्री को टिकट बुक कराने का प्रस्‍ताव दे तो टोल फ्री नं  138 पर एजेंट की शिकायत की जानी चाहिए।  