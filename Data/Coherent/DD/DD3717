ईरान की कुद्स फोर्स के प्रमुख जनरल कासिम सुलेमानी को अमेरिका ने एक हवाई हमले में मार गिराया है. बगदाद इंटरनेशनल एयरपोर्ट पर अमेरिका की ओर से किए गए हवाई हमले में कताइब हिजबुल्लाह कमांडर अबू महदी अल-मुहादिस भी मारा गया. पिछले एक साल से ही ईरान और अमेरिका के बीच तनाव चरम पर है. अमेरिका ने ईरान पर कई पाबंदियां लगा रखी हैं.  अमेरिका ने कुद्स फोर्स के प्रमुख जनरल कासिम सुलेमानी समेत कताइब हिज़्बुल्लाह संगठन को आतंकवादी घोषित कर रखा है. अगर, कासिम सुलेमानी की बात करें तो सुलेमानी को पश्चिमी एशिया में ईरानी गतिविधियों को चलाने का प्रमुख रणनीतिकार माना जाता था. जनरल सुलेमानी ने यमन से सीरिया तक और इराक से लेकर दूसरे देशों तक रिश्तों का ऐसा नेटवर्क तैयार किया था, जिससे ईरान के असर को बढ़ाया जा सके. वहीं दूसरी ओर अमेरिका के मुताबिक कताइब हिज़्बुल्लाह का संबंध ईरान के इस्लामिक रिवॉल्युशन गार्ड कोर यानि आईआरजीसी के वैश्विक ऑपरेशन आर्म कुद्स फोर्स से है और इसे ईरान से कई तरह की मदद मिल रही है. इस हमले के बाद अमेरिकी रक्षा विभाग की तरफ से जारी एक बयान में कहा गया कि अमेरिकी राष्ट्रपति डोनल्ड ट्रंप के निर्देश पर विदेश में रह रहे अमेरिकी सैन्यकर्मियों की रक्षा के लिए कासिम सोलेमानी को मारने का कदम उठाया गया है. बयान में कहा गया है कि सुलेमानी बीते 27 दिसंबर समेत कई महीनों से इराक स्थित अमेरिकी सैन्य ठिकानों पर हमलों को अंजाम देने में शामिल रहे हैं. इसके अलावा बीते हफ्ते अमेरिकी दूतावास पर हुए हमले को भी उन्होंने अपनी स्वीकृति दी थी. कुद्स फोर्स ईरान की इस्लामिक रिवोल्यूशनरी गार्ड्स कॉर्प्स की एक शाखा है, जो देश के बाहर के अभियानों को अंजाम देती है और इसके प्रमुख मेजर जनरल कासिम सुलेमानी सीधे तौर पर देश के सर्वोच्च नेता आयतोल्लाह अली खामेनेई के प्रति जवाबदेह थे. 2003 में अमरीका के नेतृत्व में हुए सैन्य हमलों में इराक़ में सद्दाम हुसैन की सत्ता ख़त्म हो गई. इसके बाद से मध्यपूर्व में कुद्स सेना ने अपने अभियान तेज़ किए. इस बीच अमेरिका के विदेश मंत्री माइक पोम्पियो ने एक वीडियो शेयर किया है, जिसमें लोग सड़कों पर खुशियां मनाते दिख रहे हैं. ईरान के खमेनी ने सुलेमानी की मौत के बाद तीन दिन के शोक की घोषणा की है और अमेरिका के इस हमले पर बेहद तल्‍ख प्रतिक्रिया दी है. अमेरिकी विदेश मंत्री जावेद जरीफ ने कहा कि अमेरिका की यह कार्रवाई अंतरराष्‍ट्रीय आतंकवाद है. जनरल सुलेमानी उस कुर्दिश सैन्‍य बल के प्रमुख थे जो आईएस, अल-नुसरा, अल-कायदा के खिलाफ प्रभावी लड़ाई लड़ रहा था. इस हमले के लिए अमेरिका जिम्‍मेदार है. ईरान ने इस घटना के बाद फौरन अमेरिका के प्रभारी स्विस राजनयिक को तलब किया. ईरान के विदेश मंत्री जवाद जरीफ ने ये भी कहा है कि ईरान के वरिष्ठ कमांडर कासिम सुलेमानी को मारने के बाद आगे जो भी होगा उसका अमेरिका ही जिम्मेदार होगा. दरअसल, अमेरिकी राष्‍ट्रपति ट्रंप ने बगदाद स्थित अमेरिका दूतावास पर इराकी प्रदर्शनकारियों के हमले के पीछे ईरान को दोषी ठहराया था. उन्‍होंने चेतावनी दी थी कि अमेरिका इसके दोषियों पर कार्रवाई करेगा. 