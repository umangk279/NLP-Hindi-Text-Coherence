प्रधानमंत्री नरेंद्र मोदी ने बुधवार को फिक्की की 90वीं सालाना बैठक में कारोबारियों को संबोधित करते हुए जहां एक तरफ पिछली सरकार पर एक बार फिर हमला बोला, वहीं न्यू इंडिया की ज़रूरतों को समझते हुए उद्योग जगत भावी रणनीति कैसे बनाएं इस पर अपनी बात रखी.    उद्योग संगठन फिक्की की 90वीं सालाना बैठक में हिस्सा लेने पहुंचे पीएम मोदी ने उद्योगपतियों के सामने अपनी सरकार के कामकाज का लेखा जोखा रखा, तो साथ ही बताया कि कैसे अर्थव्यस्था पटरी पर आ रही है. पीएम ने कारोबारियों के सामने सरकार का आर्थिक मंत्र रखा और बताया कि सरकार कैसे गरीबों के कल्याण के लिए लगातार काम काम कर रही है. पीएम ने जनधन और मुद्रा जैसी तमाम योजनाओं का जिक्र करते हुए कहा कि सरकार ग़रीबों का जीवन स्तर सुधारने के लिए तमाम कदम उठा रही है. पीएम ने कहा कि हमारी सरकार युवाओं और गरीबों के लिए काम कर रही है जबकि पिछली सरकार अमीरों के लिए काम कर रही थी. बैंकों के मौजूदा डूबे कर्ज यानि एनपीए को यूपीए सरकार का सबसे बड़ा घोटाला बताते हुए पीएम ने कहा कि इन मामलों में फिक्की जैसी संस्थाओं को भी गौर करना होगा. प्रधानमंत्री मोदी ने एफआरडीआई बिल को लेकर फैलाई जा रही अफवाहों का जिक्र करते हुए कहा कि सरकार बैंकों में पैसा जमा कराने वाले लोगों के अधिकार और हितों की सुरक्षा के लिए काम कर रही है लेकिन इसके बारे में बिल्कुल उल्टा जानकारी फैलाई जा रही है. उन्होंने फिक्की से आग्रह किया कि इस तरह की अफवाहों को दूर करने में मदद करें. उन्होंने कहा कि सरकार नई नीतियां बना रही है, पुराने कानून खत्म कर रही है, नए कानून बना रही है. पीएम ने आंकडों के जरिए बताया कि कैसे अर्थव्यवस्था तेजी से आगे बढ़ रही है. पिछले तीन साल में कारोबारी सुगमता में देश की रैंकिंग में 42 अंकों का सुधार हुआ है. देश का विदेशी मुद्रा भंडार 40 हजार करोड़ डॉलर को पार कर गया है. ग्लोबल कंपटेटिव इंडेक्स में 32 अंकों का सुधार हुआ है तो ग्लोबल इनोवेशन इंडेक्स में 21 अंकों की उछाल आई है. लॉजिस्टिक परफॉरमेंस रेटिंग में 19 अंकों का सुधार हुआ है. देश में प्रत्यक्ष विदेशी निवेश में पिछले तीन साल में 70 फीसदी का इजाफा हुआ है. पीएम के मुताबिक सभी बड़े सेक्टरों में कुल निवेश का आधा तीन सालों में आया है. नवंबर महीने में वाहनों की बिक्री में 14 फीसदी से ज्यादा का इजाफा हुआ है, जबकि व्यापारिक वाहनों की बिक्री 50 फीसदी से ज्यादा बढ़ी है. साथ ही तिपहिया वाहनों की बिक्री 80 प्रतिशत बढ़ गई है. सरकार ने 21 सेक्टर्स में 81 सुधारों को अंजाम दिया है और लोगों का अर्थव्यवस्था में भरोसा बढ़ा है. पीएम ने इस मौके पर कारोबार जगत से जानना चाहा कि उन्होंने बिल्डरों की मनमानी को पहले उजागर क्यों नहीं किया. साथ ही छोटे कारोबारियों का पैसा बड़े कारोबारियों में न फंसे इसके लिए क्या किया. पीएम ने उद्योग जगत से न्यू इंडिया में भागीदारी सुनिश्चत करने की अपील की. पीएम ने स्वच्छ भारत और शौचालय जैसी सरकार की पहल का भी जिक्र किया. उन्होंने कहा कि भारत औद्योगिक क्रांति का पूरा लाभ नहीं उठा पाया. लेकिन आज वह नई क्रांति की शुरुआत कर सकता है. पीएम ने कहा कि सरकार एक ऐसे सिस्टम का निर्माण कर रही है जो न सिर्फ पारदर्शी हो बल्कि संवेदनशील भी हो और जो लोगों की आवश्यकताओं को समझे. 