गृहमंत्री अमित शाह ने शनिवार को दिल्‍ली के छतरपुर में बनाए गए सरदार पटेल कोविड केयर सेंटर का दौरा किया. इस मौके पर दिल्‍ली के मुख्‍यमंत्री अरविंद केजरीवाल और केंद्रीय गृह राज्‍यमंत्री जी किशन रेड्डी भी उनके साथ मौजूद रहे. आईटीबीपी के महानिदेशक एसएस देशवाल और कई वरिष्‍ठ अधिकारियों ने गृहमंत्री को कोविड देखभाल केंद्र में उपलब्‍ध सुविधाओं की विस्‍तार से जानकारी दी.  गृह मंत्रालय ने आईटीबीपी से राधा स्‍वामी सत्संग व्यास में बनाए गए इस कोविड केयर सेंटर में चिकित्‍साकर्मी और अन्‍य सुविधाएं उपलब्‍ध कराने को कहा है. आईटीबीपी को इस सेंटर के परिचालन के लिए नोडल एजेंसी बनाया गया है. दिल्‍ली सरकार इस सेंटर के लिए सभी तरह की प्रशासनिक मदद दे रही है, जबकि राधा स्‍वामी सत्‍संग व्यास ने अपना परिसर और मरीजों के लिए भोजन की सुविधा उपलब्‍ध कराई है. इस कोविड केयर सेंटर की क्षमता दस हजार दो सौ बिस्‍तरों से अधिक तक बढ़ाई जा सकती है. भारत ही नहीं बल्‍कि दुनिया में यह अब तक का सबसे बड़ा कोविड केयर सेंटर है. इसमें आईटीबीपी की ओर से एक हज़ार से ज्‍यादा डॉक्‍टर, नर्स और पैरामेडिकल स्टाफ के अलावा एक हजार अतिरिक्‍त स्टाफ और सुरक्षाकर्मी तैनात किए गए हैं. इस सेंटर के दो हिस्‍से होंगे. एक में कोविड केयर सेंटर होगा, जहां बिना लक्षण वाले कोविड मरीजों का इलाज किया जाएगा, जबकि दूसरा हिस्‍सा पूरी तरह से कोविड समर्पित स्‍वास्‍थ सेवाओं के लिए होगा. पहले हिस्‍से में सेंटर के 90 प्रतिशत बिस्‍तर उपलब्‍ध कराए गए हैं, जबकि दूसरे हिस्‍से में 10 प्रतिशत बिस्‍तरों की व्‍यवस्‍था है. कोविड केयर सेंटर में 75 एंबुलेंस गाड़ियां भी तैनात की जाएंगी. 