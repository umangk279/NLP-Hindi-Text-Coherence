भारत ने अमेरिकी विदेश विभाग की अंतरराष्ट्रीय धार्मिक स्वतंत्रता रिपोर्ट को खारिज करते हुए कहा है कि देश के नागरिकों के संविधान द्वारा संरक्षित अधिकारों पर टिप्पणी का कोई औचित्य नहीं है। भारत एक धर्म निरपेक्ष देश है और भारतीय संविधान सभी नागरिकों को मौलिक अधिकार की गारंटी देता है.  अमेरिका के विदेश मंत्रालय द्वारा अंतरराष्ट्रीय धार्मिक स्वतंत्रता पर जारी एक रिपोर्ट पर प्रश्न के जवाब में विदेश मंत्रालय के प्रवक्ता कहा कि " भारत को अपनी धर्मनिरपेक्ष साख और सबसे बड़े लोकतंत्र व बहुलतावादी समाज के तौर पर सहिष्णुता और समावेश की प्रतिबद्धता पर गर्व है।  भारतीय संविधान  अल्पसंख्यक समुदायों सहित अपने सभी नागरिकों को मौलिक अधिकारों की गारंटी देता है। व्यापक रुप से यह स्वीकार किया जाता है कि भारत में एक जीवंत लोकतंत्र है जहां संविधान धार्मिक स्वतंत्रता का संरक्षण प्रदान करता है और जहां लोकतांत्रिक शासन और कानून का शासन है वहां मौलिक अधिकारों को बढ़ावा मिलता है।   "     रिपोर्ट को भारतीय जनता पार्टी के प्रवक्ता शाहनवाज हुसैन ने गलत बताते हुए कहा कि अल्पसंख्यकों के लिए आजादी के बाद दुनिया में अगर कोई देश सबसे सुरक्षित है तो वो भारत है। शाहनवाज हुसैन ने कहा कि प्रधानमंत्री नरेंद्र मोदी के नेतृत्व में भारत सबका साथ सबका विकास और सबका विश्वास के रास्ते पर चल रहा है।  