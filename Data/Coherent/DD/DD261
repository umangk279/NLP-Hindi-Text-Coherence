जम्मू-कश्मीर के बटमालू इलाके में सुरक्षा बलों ने तीन आतंकियों को किया ढेर। मुठभेड़ खत्म , सुरक्षा बलों ने तीन आतंकियों के शव और हथियारों को किया बरामद।  केन्‍द्रशासित प्रदेश जम्‍मू-कश्‍मीर में श्रीनगर के बटमालू क्षेत्र में आतंकवादियों और सुरक्षाबलों के बीच हुई मुठभेड में तीन आतंकवादी मारे गए हैं। पुलिस के अनुसार क्षेत्र में आतंकवादियों की मौजूदगी की खुफिया जानकारी मिलने के बाद सुरक्षाबलों के संयुक्‍त दल ने इलाके की घेराबंदी कर तलाशी अभियान शुरू किया। सुरक्षाबलों के संदिग्‍ध स्‍थल पर पहुंचते ही आतंकवादियों ने गोलियां चलाईं। सुरक्षाबलों की जवाबी कार्रवाई में तीन आतंकवादी मारे गए। इनकी पहचान की जा रही है। गोलीबारी में 45 वर्ष की एक महिला की भी मौत हुई है। सी.आर.पी.एफ. की 117 बटालियन के उप-कमांडर गंभीर रूप से घायल हुए हैं। उनका श्रीनगर के बदामी बाग में सेना के अस्‍पताल में इलाज किया जा रहा है। इस बीच, पुलिस महानिदेशक दिलबाग सिंह ने श्रीनगर में संवाददाता सम्‍मेलन में कहा कि इस वर्ष जम्‍मू-कश्‍मीर में एक सौ 77 आतंकवादी मारे गए हैं। उन्‍होंने बताया कि इनमें से एक सौ 65 कश्‍मीर में और 12 जम्‍मू क्षेत्र में मारे गए हैं। विभिन्‍न मुठभेडों में मारे गए इन आतंकवादियों में 12 विदेशी हैं। पुलिस महानिदेशक ने यह भी बताया कि इस वर्ष 20 आतंकवादियों को मुख्‍यधारा में वापस लाया गया है। 