केन्द्र सरकार के विशेष प्रतिनिधि दिनेश्वर शर्मा जम्मू-कश्मीर के दौरे पर हैं। जहां दिनेश्वर शर्मा ने जम्मू में विस्थापित कश्मीरी पंडितों से  मुलाकात की, साथ ही तलवाड़ा में प्रवासी शिविर स्थित स्कूलों का भी दौरा किया।   जम्मू कश्मीर में शांति और विश्वास बहाली को लेकर केंद्र सरकार की महत्वपूर्ण पहल के तहत केन्द्र सरकार के विशेष प्रतिनिधि दिनेश्वर शर्मा बतौर वार्ताकार सभी पक्षों से संवाद करने में लगे हैं।  दिनेश्वर शर्मा राज्य के अपने दूसरे दौरे पर इस वक़्त जम्मू में हैं जहाँ वो विभिन्न पक्षों से मुलाक़ात कर रहे हैं। दिनेश्वर शर्मा आज तलवाड़ा के रियासी स्थित प्रवासी शिविर पंहुचे और लोगों से बातचीत की। उन्होंने क्षेत्र के दो स्कूलों का भी दौरा किया और बच्चों से भी बात की।    इससे पहले शुक्रवार को दिनेश्वर शर्मा ने जम्मू के जगती शिविर में विस्थापित कश्मीरी पंडितों से बात कर उनकी समस्याएं जानीं। कल रविवार को  दिनेश्वर शर्मा दो दिन के दौरे पर कश्मीर जाएँगे.  