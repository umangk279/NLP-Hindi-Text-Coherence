खाड़ी क्षेत्र में ईरान के साथ बढ़ते तनाव के बीच अमरीकी रक्षा मंत्री ने सउदी अरब में सैनिकों और सैन्य संसाधनों को तैनात करने को दी मंज़ूरी। सउदी किंग ने क्षेत्रीय सुरक्षा को और मज़बूत करने के लिए अमरीकी सैनिकों की तैनाती पर जताई सहमति।  अमेरिकी कार्यवाहक रक्षा मंत्री रिचर्ड वी स्पेंसर ने खाड़ी क्षेत्र में ईरान के साथ बढ़ते तनाव के बीच सउदी अरब में सैनिकों और सैन्य संसाधनों की तैनाती की अनुमति दे दी है। सऊदी अरब के शाह सलमान ने क्षेत्रीय सुरक्षा और स्थिरता को मजबूती देने के लिए देश में अमेरिकी सेना की तैनाती को मंजूरी दी। ईरान ने कल कहा था कि उसने स्ट्रेट ऑफ़ हॉरमुज़ में ब्रिटेन के तेल टैंकर को जब्त किया है लेकिन अमेरिकी नौसेना द्वारा सप्ताह के शुरू में ईरानी ड्रोन गिराने के दावे को खारिज किया। ईरान और अमेरिका के बीच हालिया तनाव उस वक़्त पैदा हुआ जब राष्ट्रपति डोनाल्ड ट्रंप ने ईरान के साथ हुए 2015 के परमाणु समझौते से अलग होने का फ़ैसला किया था। 