दिल्‍ली के राजपथ पर 12 दिनों तक चलने वाला पर्यटन पर्व हुआ शुरू। गृह मंत्री राजनाथ सिंह ने इसका उदघाटन करते हुए कहा कि देश में पयर्टकों की संख्‍या में वृद्धि हुई है। उन्होंने साथ ही कहा पिछले चार साल के दौरान इस क्षेत्र में रोजगार के डेढ़ करोड़ से अधिक अवसरों का सृजन हुआ।    केंद्रीय गृह मंत्री राजनाथ सिंह ने कल नई दिल्‍ली के राजपथ लॉन पर पर्यटन राज्‍य मंत्री  के जे अल्‍फोंस की उपस्थिति में पर्यटन पर्व 2018 की शुरुआत की। पर्यटन मंत्रालय अन्‍य केंद्रीय मंत्रालयों और राज्‍य सरकारों के सहयोग से पर्यटन को बढ़ावा देने के लिए इस पर्व का आयोजन कर रहा है। 27 सितंबर तक चलने वाले इस पर्यटन पर्व में देश भर में  करीब 3100 से ज्यादा समारोहों का आयोजन किया जा रहा है जिनमें योग प्रदर्शन, सांस्‍कृतिक संध्‍या, चित्रकारी को प्रदर्शित किया जाएगा। पर्यटन पर्व की शुरुआत करते हुए गृहमंत्री राजनाथ सिंह ने कहा कि पर्यटन के जरिए देश में युवाओं को रोजगार के नए अवसर मुहैया कराए जा रहे है। 