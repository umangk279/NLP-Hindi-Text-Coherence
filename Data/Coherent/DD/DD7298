कांग्रेस के राहुल गाँधी ने शुक्रवार को बिहार के समस्तीपुर, ओडीशा के बालासोर में और महाराष्ट्र के अहमदनगर में रैलियाँ की. वहीं कांग्रेस नेताओं परणीत कौर ने पटियाला से, पवन बंसल ने चंडीगढ़ से और सुनील जाखड़ ने गुरदासपुर से अपना नामांकन दाखिल किया।  17वीं लोकसभा के लिए हो रहा चुनाव प्रचार यूँ तो कई मायनों में 2014 के प्रचार से भिन्न है लेकिन हर बार की तरह इस बार भी सभी पार्टियों के दिग्गज नेताओं की रैलियों का क्रम बदस्तूर जारी है. अब जब की शनिवार को चौथे चरण के लिए प्रचार शाम 5 बजे थम जाएगा, तो कॉंग्रेस अध्यक्ष राहुल गाँधी  ने शुक्रवार को तमाम सीटों पर जम कर प्रचार किया. कांग्रेस अध्यक्ष राहुल गांधी ने बिहार के समस्तीपुर में एक जनसभा को संबोधित किया। राहुल गांधी ने किसानों की बात करते हुए कहा कि अगर केंद्र में कांग्रेस की सरकार बनती है तो सालाना बजट से पहले किसानों के लिए अलग से बजट लाया जाएगा जिससे की किसानों को मालूम हो सके कि सरकार इस साल उनके लिए क्या करने वाली है। बिहार के बाद राहुल गाँधी ने ओडीशा के बालासोर में और महाराष्ट्र के अहमदनगर में भी चुनावी रैलियाँ कीं और जनता से कांग्रेस के पक्ष में मतदान की अपील की । वहीं कांग्रेस नेताओं के नामांकन का सिलसिला भी जारी है. शुक्रवार को परणीत कौर ने पटियाला से , पवन बंसल ने चंडीगढ़ से और सुनील जाखड़ ने गुरदासपुर से अपना नामांकन दाखिल किया। चौथे चरण में मध्यप्रदेश की 6 सीटों पर भी मतदान है. जबलपुर में कॉंग्रेस के युवा नेता सचिन पायलट ने संवाददाता सम्मेलन को संबोधित करते हुए भाजपा पर निशाना साधा। कुल मिलाकर कॉंग्रेस भी देश के विभिन्न हिस्सों में चरणवार प्रचार में तेज़ी ला रही है ताकि  कोई कोर-कसर बाकी ना रहे। 