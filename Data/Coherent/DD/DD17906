भारत को महिला हाकी विश्व लीग सेमीफाइनल्स के क्वार्टर फाइनल में इंग्लैंड के हाथों 1-4 से हार का सामना करना पड़ा।   भारतीय महिला हॉकी टीम को विश्व हॉकी लीग सेमीफाइनल्स के क्वार्टर फाइनल में इंग्लैंड के हाथों हार का सामना करना पड़ा। इंग्लैंड ने भारत को 4-1 से हराते हुए सेमीफाइनल में प्रवेश किया और भारत को टूर्नामेंट से बाहर कर दिया। भारत की तरफ से एकमात्र गोल ड्रैग फ्लिकर गुरजीत कौर ने 57वें मिनट में किया। इंग्लैंड के लिये जिसेल एनस्ले (6वें मिनट), अलेक्स डेनसन (13वें मिनट), सुसान टाउनसेंड (42वें मिनट) और हन्नाह मार्टिन (60वें मिनट) ने गोल किये। भारत अब पांचवें से आठवें स्थान के लिये मैच खेलेगा जो 20 जुलाई को होगा। इंग्लैंड ने शुरू से ही आक्रामक रवैया अपनाया और लगातार तीन पेनल्टी कार्नर हासिल करके भारत को बैकफुट पर रखा। उसने पहले क्वार्टर में ही दो गोल करके भारतीय टीम को दबाव में ला दिया। भारत इससे आखिर तक नहीं उबर पाया। 