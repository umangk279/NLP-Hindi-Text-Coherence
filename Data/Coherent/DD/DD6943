अमेठी में स्मृति ईरानी के करीबी सुरेंद्र सिंह की हत्या के मामले में पुलिस ने बड़ी कार्रवाई की है. मामले में पुलिस ने तीन संदिग्धों को गिरफ्तार किया है और हत्या में इस्तेमाल हथियार भी बरामद कर लिया है. अब तक की जांच में पुलिस ने इस हत्या को राजनीतिक रंजिश का मामला बताया है.  उत्तर प्रदेश के अमेठी में केंद्रीय मंत्री स्मृति ईरानी के करीबी सुरेंद्र सिंह की हत्या के मामले में पुलिस ने बड़ी कार्रवाई की है. पुलिस ने इस हत्याकांड में तीन संदिग्धों को गिरफ्तार किया है और हत्या में इस्तेमाल हथियार को भी बरामद कर लिया है. यूपी के डीजीपी ओपी सिंह के मुताबिक दो आरोपी अब भी फरार हैं, जिन्हें जल्द ही गिरफ्तार कर लिया जाएगा. पुलिस ने ये भी खुलासा किया कि साक्ष्यों के आधार पर यह स्पष्ट है कि पांचों संदिग्धों और मृतक के बीच राजनीतिक रंजिश थी. यह हत्या राजनीतिक रंजिश का नतीजा है. गौरतलब है कि अमेठी से नवनिर्वाचित सांसद स्मृति ईरानी के करीबी माने जाने वाले बरौलिया गांव के पूर्व प्रधान की अज्ञात बदमाशों ने गोली मारकर हत्या कर दी थी. सुरेंद्र सिंह को शनिवार रात करीब 11.30 बजे अज्ञात बदमाशों ने गोली मार दी. उन्हें गंभीर हालत में इलाज के लिए लखनऊ भेजा गया, जहां उनकी मौत हो गई. सुरेंद्र सिंह की हत्या के मामले में पुलिस ने रविवार को पांच लोगों के खिलाफ नामजद प्राथमिकी दर्ज की. इस बीच स्मृति ईरानी दोपहर बाद बरौलिया गांव पहुंचीं और सुरेंद्र सिंह की अंतिम यात्रा में शामिल हुईं. स्मृति ने सिंह के पार्थिव शरीर पर पुष्प चढाए. इस दौरान वह काफी भावुक हो गईं. स्मृति ने सिंह के पार्थिव शरीर को कंधा भी दिया. इससे पहले वह सिंह के परिवार वालों से मिलीं और उन्हें ढाढस बंधाया. सुरेंद्र सिंह स्मृति ईरानी के बहुत करीबी माने जाते थे. स्मृति ईरानी ने कहा कि वो हर हाल में दोषियों को सजा दिलाएंगी और उनको मौत की सजा दिलाने के लिए जरूरत पड़ी, तो सुप्रीम कोर्ट तक भी जाएंगी.   