दिल्‍ली मेट्रो की सेवाएं आज बंद रहेगी। इस कदम का उद्देश्‍य आम जनता को कोविड-19 से बचाव के लिये प्रोत्‍साहित करना है।  कोरोनावायरस के संक्रमण को फैलने से रोकने के लिए दिल्ली मेट्रो ने बड़ा कदम उठाया है। आज दिनभर की बंदी के बाद सोमवार को मेट्रो सिर्फ सुबह और शाम को ही चलेगी। दिल्ली मेट्रो रेल कॉर्पोरेशन  ने बताया कि सोमवार को मेट्रो सुबह छह बजे से लेकर 10 बजे तक चलेगी और उसके बाद शाम में चार बजे से लेकर आठ बजे तक चलेगी। डीएमआरसी के मुताबिक सोमवार को सभी लाइनों में मेट्रो सुबह 6 बजे से 8 बजे तक 20 मिनट के अंतराल से चलेगी। इस दौरान सिर्फ हॉस्पिटल, फायर ब्रिगेड, इलेक्ट्रिसिटी और पुलिस जैसी आवश्यक सेवाओं से जुड़े लोगों को ही मेट्रो में यात्रा करने दी जाएगी। इन लोगों को आईडी कार्ड दिखाने पर ही मेट्रो स्टेशन में एंट्री मिलेगी. प्रधानमंत्री नरेन्द्र मोदी ने कोरोनावायरस के मद्देनजर आज सुबह सात बजे से रात नौ बजे तक 'जनता कर्फ्यू' का आह्वान किया है और कहा कि आवश्यक सेवाओं से जुड़े लोगों को छोड़कर किसी को भी घर से बाहर नहीं निकलना चाहिए।  