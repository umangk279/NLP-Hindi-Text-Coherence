राष्ट्रपति राम नाथ कोविंद ने स्वच्छता को लेकर राष्ट्रव्यापी स्वच्छता अभियान- 'स्वच्छता ही सेवा' का कानपुर में किया शुभारंभ, कहा, स्वच्छ भारत मिशन के  लक्ष्य को हासिल करना महात्मा गांधी के प्रति सच्ची श्रद्धांजलि होगी। भाजपा अध्यक्ष अमित शाह ने रांची में स्वच्छता अभियान में हिस्सा लिया।   आज से पूरे देश में स्वच्छता पखवाड़ा की शुरूआत हो रही है। इस मौके पर राष्ट्रपति राम नाथ कोविंद ने अपने गृह जनपद कानपुर के ईश्वरीगंज गांव से 'स्वच्छता ही सेवा' नाम से एक पखवाड़े तक चलने वाले स्वच्छता अभियान की शुरुआत की। उन्होंने इस मौके पर आयोजित एक कार्यक्रम में कहा कि आज स्वच्छता एक अभियान है और देश भर में कई संगठन इसके लिए काम कर रहे हैं। उन्होंने स्वच्छता के लिए जनभागीदारी पर जोर दिया। गौरतलब है कि 2 अक्टूबर को 'स्वच्छ भारत मिशन' के तीन साल पूरे हो रहे हैं। भारत सरकार के सभी मंत्रालयों में इस पखवाड़े से संबंधित कार्यक्रमों का आयोजन किया जाएगा। पीएम मोदी ने इस मौके पर सभी मंत्रियों से श्रमदान करने की अपील की है। 