ओम प्रकाश रावत नए मुख्य चुनाव आयुक्त होंगे. रावत मौजूदा मुख्य चुनाव आयुक्त अचल कुमार जोति की जगह लेंगे.  मध्यप्रदेश कैडर के 1977 बैच के आईएएस ऑफ़िसर ओम प्रकाश रावत 23 जनवरी को देश के मुख्य चुनाव आयुक्त की ज़िम्मेदारी संभालेंगे. चुनाव आयोग के नियमों के मुताबिक एक मुख्य निर्वाचन आयुक्त होता है, जबकि दो अन्य चुनाव आयुक्त होते हैं. राष्ट्रपति की ओर से दोनों में से वरिष्ठ चुनाव आयुक्त को ही चुनाव आयोग के प्रमुख की ज़िम्मेदारी सौंपे जाने की परंपरा रही है. रावत को मुख्य चुनाव आयुक्त बनाए जाने के साथ ही अशोक लवासा को चुनाव आयुक्त बनाने का एलान किया गया है. इससे पहले लवासा वित्त सचिव रह चुके हैं. वह भी 23 जनवरी से ही अपनी ज़िम्मेदारी संभालेंगे. 