भारत और दक्षिण अफ्रीका के बीच शुक्रवार को तीन वर्षीय सामरिक कार्यक्रम पर मुहर लगी. दो दिन के भारत दौरे पर आए दक्षिण अफ्रीका के राष्ट्रपति सिरिल रामाफोसा और प्रधानमंत्री नरेंद्र मोदी के बीच दोनों देशों के आपसी, क्षेत्रीय और वैश्विक मुद्दों पर बातचीत हुई और कई महत्वपूर्ण क्षेत्रों में समझौते पर हस्ताक्षर भी किए गए.  दक्षिण अफ्रीका के राष्ट्रपति सिरिल रामफोसा दो दिन की यात्रा पर भारत में हैं. राष्ट्रपति भवन में उनका औपचारिक स्वागत किया गया. सेना के तीनों अंग की टुकड़ियों ने रामाफोसा को गार्ड-ऑफ-ऑनर दिया. इसके बाद रामाफोसा राजघाट गए, जहां उन्होंने राष्ट्रपिता महात्मा गांधी की समाधि पर श्रद्धासुमन अर्पित किए. राष्ट्रपति रामाफोसा ने हैदराबाद हाउस में प्रधानमंत्री नरेंद्र मोदी से मुलाक़ात की. दोनों नेताओं के बीच रक्षा, सुरक्षा, निवेश, व्यापार, कौशल विकास, विज्ञान और प्रौद्योगिकी, शिक्षा, तकनीकी सहयोग समेत बहुस्तरीय मंचों पर सहयोग बढ़ाने को लेकर विस्तार से बातचीत हुई. ब्रिक्स में आपसी सहयोग को लेकर भी चर्चा की गई. वार्ता के बाद दोनों देशों ने तीन वर्षीय सामरिक कार्यक्रम पर मुहर लगाई. इस सामारिक कार्यक्रम के तहत रक्षा, सुरक्षा, कारोबार, निवेश, आईटी और कृषि क्षेत्र समेत तमाम विषय जोड़े जाएंगे. प्रधानमंत्री नरेंद्र मोदी ने कहा कि दोनों देश गांधी और मंडेला की विरासत के उत्तराधिकारी हैं, लिहाजा उनकी जिम्मेदारी बड़ी है. उन्होंने द्विपक्षीय व्यापार 10 बिलियन डॉलर से अधिक होने पर खुशी जताई. बाइब्रेंट गुजरात में दक्षिण अफ्रीका के पार्टनर देश होने का जिक्र करते हुए प्रधानमंत्री ने कहा कि भारतीय कंपनियां भी बढ़-चढ़कर वहां निवेश कर रही हैं. जल्द ही प्रिटोरिया में गांधी-मंडेला कौशल संस्थान की स्थापना होगी. दक्षिण अफ्रीका के राष्ट्रपति रामाफोसा ने भारत की आर्थिक उन्नति की सराहना की और कहा कि उनका देश तीन वर्षीय सामरिक आदान-प्रदान कार्यक्रम के जरिए भारत के साथ अपने संबंधों को और मजबूत करेगा. भारत-दक्षिण अफ्रीका के बीच एक साल के भीतर ये चौथी बैठक हुई है, जब दोनों देशों ने उच्च स्तर पर आपसी सहयोग को लेकर बात की है. रामाफोसा गणतंत्र दिवस परेड के मुख्‍य अतिथि होंगे. नेल्‍सन मंडेला के बाद रामाफोसा परेड में आने वाले दक्षिण अफ्रीका के दूसरे राष्‍ट्रपति हैं. 