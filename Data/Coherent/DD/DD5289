मोदी सरकार ने आम लोगों खासतौर से युवाओं की सेहत को ध्यान में रखते हुए एक बड़ा फैसला किया है। केंद्रीय मंत्रिमंडल की बैठक में इलेक्‍ट्रॉनिक सिगरेट को देश में पूरी तरह से प्रतिबंधित करने का फैसला किया गया। इसके लिए कैबिनेट ने इलेक्‍ट्रॉनिक सिगरेट निषेध अध्‍यादेश को मंजूरी दे दी है।   राजधानी दिल्ली में हुई केंद्रीय मंत्रिमंडल की बैठक में इलेक्‍ट्रॉनिक सिगरेट पर प्रतिबंध लगाने का फैसला किया गया। इसके लिए एक अध्यादेश को मंजूरी भी दी गई है। इसके साथ ही कैबिनेट ने रेलवे कर्मचारियों को त्यौहारों से ठीक पहले 78 दिन के वेतन के बराबर बोनस भी देने का एलान किया है। इससे साढ़े ग्यारह लाख से ज्यादा कर्मचारियों को फायदा होगा। राष्ट्रपति की मंजूरी के बाद अध्‍यादेश लागू होगा। इसके मुताबिक ई-सिगरेटों का किसी प्रकार उत्‍पादन, विनिर्माण, आयात, निर्यात, परिवहन, विक्रय (ऑनलाइन विक्रय सहित), वितरण या विज्ञापन (ऑनलाइन विज्ञापन सहित) एक संज्ञेय अपराध होगा। पहली बार अपराध के मामले में एक वर्ष तक कैद अथवा एक लाख रुपए तक जुर्माना अथवा दोनों और अगले अपराध के लिए तीन वर्ष तक कैद और पांच लाख रुपए तक जुर्माना लगाया जा सकता है। इलेक्‍ट्रॉनिक सिगरेटों के भंडारण के लिए भी छह माह तक कैद अथवा 50 हजार रुपए तक जुर्माना अथवा दोनों दंड दिए जा सकते हैं। अध्‍यादेश लागू होने की तिथि पर,  ई-सिगरेटों के मौजूदा भंडारों के मालिकों को इन भंडारों की खुद घोषणा करके, निकटवर्ती पुलिस थाने में जमा कराना होगा। त्यौहारों से ठीक पहले सरकार ने रेलवे के कर्मचारियों को भी बड़ा तोहफा देने का ऐलान किया है। कैबिनेट ने रेल कर्मचारियों को 78 दिनों के वेतन के बराबर उत्‍पादकता आधारित बोनस  के भुगतान को अपनी मंजूरी दे दी है। इससे साढ़े ग्यारह लाख से ज्यादा कर्मचारियों को फायदा होगा। भारतीय चिकित्‍सा अनुसंधान परिषद ने भी फिलहाल उपलब्‍ध वैज्ञानिक साक्ष्‍यों के आधार पर ई-सिगरेटों पर पूर्ण रूप से प्रतिबंध लगाने की अनुशंसा की है। विश्‍व स्‍वास्‍थ्‍य संगठन ने भी सदस्‍य देशों से मांग की है कि इन उत्‍पादों को प्रतिबंधित करने सहित समुचित उपाय किए जाएं। ई-सिगरेटों के निषेध के निर्णय से लोगों को, विशेषकर युवाओं और बच्‍चों को ई-सिगरेटों के व्‍यसन के जोखिम से बचाने में मदद मिलेगी। अध्‍यादेश के लागू होने से सरकार द्वारा तंबाकू नियंत्रण के प्रयासों को बल मिलेगा और तंबाकू के इस्‍तेमाल में कमी लाने में मदद मिलेगी, साथ ही इससे जुड़़े आर्थिक बोझ और बीमारियों में भी कमी आएगी।   