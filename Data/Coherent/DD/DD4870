राष्ट्रीय हरित प्राधिकरण ने उत्तर प्रदेश, हरियाणा और पंजाब से कार्रवाई रिपोर्ट मांगी। एनजीटी ने कहा कि 15 अक्टूबर को सभी ज्वाइंट सेक्रेट्री अपनी स्टेटस रिपोर्ट के साथ कोर्ट में हाजिर हों और बताएं कि पराली से होने वाले प्रदूषण को रोकने के लिए क्या उपाय किए गए हैं। एनजीटी ने साफ किया कि किसी भी हाल में पराली जलने से रोकना केंद्र और राज्य सरकार दोनों की जिम्मेदारी है।  राष्ट्रीय हरित प्राधिकरण ने उत्तर प्रदेश, हरियाणा और पंजाब से एक व्यक्ति की प्रतिनियुक्ति करने के लिए कहा है जो दैनिक आधार पर पराली जलने से होने वाले वायु प्रदूषण पर प्रतिदिन रिपोर्ट दें। हरित न्यायाधिकरण ने माना कि वायु की बिगड़ती गुणवत्ता से  दिल्ली-एनसीआर में लोगों को घातक बीमारियों का सामना करना पड़ रहा है। साथ ही एनजीटी ने उत्तर प्रदेश, पंजाब और हरियाणा सरकारों को फसलों के अवशेषों को जलाने से होने वाले प्रदूषण के बारे में किसानों को जागरूक करने के लिए भी कहा है। केंद्र सरकार के वकील ने एनजीटी की पीठ को बताया कि केंद्र सरकार फसलों के अवशेषों के निदान के लिए 600 करोड़ रुपये का भुगतान किया है जो किसानों को उपकरण खरीदने के लिए मदद में काम आएंगे। हालांकि इसके लिए अतिरिक्त धनराशि राज्यों को वहन करनी होगी। पीठ ने कहा कि हर साल अक्टूबर-नवंबर में, दिल्ली और आसपास वायु प्रदूषण की समस्या दिन-प्रतिदिन बढ़ रही है, जिससे शिशुओं और वरिष्ठ नागरिकों के स्वास्थ्य को प्रतिकूल प्रभाव पड़ता है। ट्रिब्यूनल ने राज्यों को अगले महीने की 15 तारीख तक कार्रवाई की रिपोर्ट दर्ज करने का निर्देश दिया है।    