देश के कई राज्यों में बाढ़ से हालात गंभीर,  पूर्वोत्तर में हालात का जायजा लेने पहुंचे केंद्रीय गृहराज्य मंत्री किरेन रिजिजू,  केंद्र की ओर से हर संभव मदद का दिया भरोसा।    देश के कई हिस्सों में भारी बारिश एक बार फिर से कहर बनकर बरस रही है। असम, अरूणाचल और मणिपुर में भारी बारिश और बाढ़ के चलते अब तक 80 लोगों की जान जा चुकी है। केवल असम में अब तक 45 लोगों की मौत हो चुकी है।  भारी बारिश के कारण 14  नदियों और सहायक नदियों का जलस्तर बढ़ गया है। हालांकि कुछ जगहों पर बाढ़ का पानी घटना शुरू हो गया है। केन्द्रीय गृह राज्य मंत्री किरेन रिजिजू ने असम के बाढ़ प्रभावित क्षेत्रों का दौरा किया और एक बार फिर असम सरकार को आश्वस्त किया है कि केन्द्र से हर संभव मदद मुहैया की जाएगी।  रिजिजू ने अरूणाचल प्रदेश में पपुम पारे जिले के हालात का जायज़ा लिया और यहां के लोगों से बात की।  ज़िले में हाल ही में मूसलाधार बारिश के बाद आठ घर भूस्खलन की चपेट में आ गए, जिसके चलते 14 लोगों की मौत हो गई थी। बारिश और बाढ़ से अब तक  अरुणाचल प्रदेश, असम और मणिपुर में 80 लोगों की जान जा चुकी है, राहत और बचाव कार्य के लिए दो टीमें गठित की गयी हैं जिसमें से एक टीम केन्द्रीय मंत्री किरण रिजिजू के नेतृत्व में अरुणाचल प्रदेश और असम का दौरा कर रही है, वहीं दूसरी टीम मणिपुर का दौरा कर रही है।  यूपी में भी कई नदियों का जल स्तर बढ रहा है। वाराणसी में गंगा का जलस्तर लगातार बढ रहा है। उत्तराखंड में भी कई जगहों पर बारिश के बाद कई शहरों में बाढ़ जैसे हालात हो गए है। कई जगहों पर भुस्खलन भी हुआ है जिससे रास्ते बंद हो गए हैं । जम्मू कश्मीर में भी बारिश के बाद भूस्खलन हुआ है। देश के कई हिस्सों में हो रही भारी बारिश के बाद बाढ़ के हालात पैदा हो गए हैं । पूर्वोत्तर में जहां असम में हालात सबसे ज्यादा गंभीर हैं वहीं यूपी, हरियाणा और  उत्तराखंड जैसे  राज्यों में नदियां उफान पर हैं ।  