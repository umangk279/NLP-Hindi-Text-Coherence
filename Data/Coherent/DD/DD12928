18वें एशियन गेम्स के पहले दिन भारतीय निशानेबाजों ने देश के लिए पहला पदक जीतने में सफलता पाई. 10 मीटर एयर राइफल के मिक्स्ड इवेंट में कांस्य पदक जीतकर भारत ने अपना खाता खोला. भारत को यह पदक अपूर्वी चंदेला और रवि कुमार ने दिलाया.  इंडोनेशिया में शुरू हुए 18वें एशियाई खेलों में भारत के लिए पहला दिन निशानेबाज़ी में मिला-जुला रहा. भारतीय निशानेबाज अपूर्वी चंदेला और रवि कुमार की जोड़ी ने 10 मीटर एयर राइफल मिश्रित टीम स्पर्धा में ब्रॉन्ज मेडल भारत की झोली में डाला. अपूर्वी और रवि की जोड़ी ने इस स्पर्धा के फाइनल में 429.9 अंकों के साथ तीसरा स्थान हासिल करते हुए ब्रॉन्ज मेडल अपने नाम किया. इस स्पर्धा के गोल्ड मेडल पर ताइवान की जोड़ी ने 494.1 अंक हासिल करते हुए कब्जा जमाया. वहीं सिल्वर मेडल चीन ने 492.5 अंक हासिल करते हुए जीता. अपूर्वी और रवि की भारतीय टीम ने इस स्पर्धा के क्वालिफिकेशन राउंड में दूसरा स्थान हासिल कर फाइनल में प्रवेश किया था. इस सूची में शीर्ष-5 टीमें ही फाइनल के लिए क्वालीफाई करती हैं. इस साल की शुरुआत में चंदेला और रवि कुमार ने मैक्सिको में आयोजित आईएसएसएफ वर्ल्ड कप में टीम के रूप में हिस्सा लिया था. प्रधानमंत्री नरेंद्र मोदी ने ट्वीट कर निशानेबाज़ अपूर्वी चंदेला और रवि कुमार को बधाई दी. अपने बधाई संदेश में प्रधानमंत्री ने कहा "प्रतिभाशाली निशानेबाज़ों ने हमें एशियन गेम्स 2018 में पहला पदक दिलाया. अपूर्वी चंदेला और रवि कुमार आप दोनों को 10 मीटर एयर राइफल मिक्स्ड टीम इवेंट में कांस्य पदक जीतने की बहुत-बहुत बधाई." 