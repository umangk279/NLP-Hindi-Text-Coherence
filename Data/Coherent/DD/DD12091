प्रधानमंत्री नरेंद्र मोदी की अध्यक्षता में गुरुवार को नई दिल्ली में केंद्रीय हिंदी समिति की 31वीं बैठक हुई. अपने संबोधन में प्रधानमंत्री ने समिति के सभी सदस्यों का रचनात्मक और व्यवहारिक सुझाव रखने के लिए अभिनंदन किया.  प्रधानमंत्री ने ज़ोर देकर कहा कि हिंदी भाषा का प्रसार, आम बोलचाल की भाषा में ही होना चाहिए और सरकारी कामकाज में भी क्लिष्ट तकनीकी शब्दों का प्रयोग कम से कम किया जाना चाहिए. सरकारी और सामाजिक हिंदी के बीच फासला कम करने की आवश्यकता बताते हुए प्रधानमंत्री ने कहा कि शिक्षा संस्थान इस अभियान की अगुवाई कर सकते हैं. विश्व भर में अपने अनुभवों की चर्चा करते हुए प्रधानमंत्री ने सभी सदस्यों को आश्वस्त किया कि हम हिंदी सहित सभी भारतीय भाषाओं के माध्यम से पूरी दुनिया से जुड़ सकते हैं. इसी तरह से प्रधानमंत्री ने कहा कि हम तमिल जैसी विश्व की प्राचीनतम भारतीय भाषाओं पर गर्व करते हैं. प्रधानमंत्री ने यह भी कहा कि देश की सभी भाषाएं हिंदी को भी समृद्ध कर सकती हैं. इस संबंध में प्रधानमंत्री ने सरकार की ‘एक भारत, श्रेष्ठ भारत’ पहल का भी उल्लेख किया. इससे पहले गृहमंत्री राजनाथ सिंह के स्वागत संबोधन के उपरांत सचिव (राजभाषा) ने कार्यसूची के अनुरूप विभिन्न विषयों पर अब तक हुई प्रगति का लेखा-जोखा प्रस्तुत किया. विभिन्न सदस्यों ने इन बिन्दुओं पर और हिन्दी भाषा के प्रचार-प्रसार से सम्बद्ध अन्य मुद्दों पर अपने विचार व्यक्त किए. इस अवसर पर प्रधानमंत्री नरेंद्र मोदी ने केंद्रीय हिंदी निदेशालय द्वारा प्रकाशित गुजराती-हिंदी कोष का विमोचन भी किया. लगभग दो घंटे तक चली इस बैठक में केंद्र सरकार के वरिष्ठ मंत्रीगण, अरुणाचल प्रदेश, हिमाचल प्रदेश और गुजरात के मुख्यमंत्री तथा समिति के अन्य सदस्यों ने भाग लिया. 