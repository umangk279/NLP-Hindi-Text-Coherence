पंजाब में नवजोत सिंह सिद्धू ने राज्य सरकार के मंत्री पद से इस्तीफा दे दिया है. सिद्धू ने खुद ट्वीट के जरिए इसकी जानकारी दी. उन्होंने कहा मैंने अपना इस्तीफा 10 जून को तत्कालीन कांग्रेस अध्यक्ष राहुल गांधी को भेज दिया था.  सिद्धू ने ट्विटर पर वह पत्र भी पोस्ट किया है, जिसे उन्होंने पार्टी अध्यक्ष को संबोधित करते हुए मंत्री पद से इस्तीफा दिया है. नवजोत सिंह सिद्धू मंत्रालय बदले जाने से काफी नाराज थे. बीते छह जून को मुख्यमंत्री अमरिंदर सिंह ने सिद्धू से शहरी निकाय के साथ पर्यटन एवं सांस्कृतिक मामले विभाग वापस ले लिए थे और उन्हें ऊर्जा एवं नवीकरणीय ऊर्जा विभाग का प्रभार सौंपा था. अमरिंदर ने सिद्धू से विभाग वापस लेते हुए इसके लिए उनके खराब प्रदर्शन को जिम्मेदार ठहराया था और इसके बाद दोनों के बीच तनाव सार्वजनिक हो गया था. सिद्धू ने कहा कि वे जल्द ही मुख्यमंत्री को भी इस्तीफा सौपेंगे. 