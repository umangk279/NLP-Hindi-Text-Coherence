प्रधानमंत्री नरेंद्र मोदी दक्षिण कोरिया के साथ भारत के सामरिक संबंधों को मजबूत बनाने और व्यापार एवं निवेश सहित कई क्षेत्रों में द्विपक्षीय सहयोग को बढ़ावा देने के  दो दिवसीय यात्रा पर है। उन्होने दक्षिण कोरिया-भारत के व्यापारिक सम्मेलन को राजधानी सोल में संबोधित किया।  प्रधानमंत्री ने कहा कि भारत निवेश,विनिर्माण क्षेत्र में तेज़ी के साथ विकास कर रहा है। ऐसे में भारत अवसरों से भरपूर है। उद्योग और स्टार्ट-अप भारत में अब तेज़ी के साथ विकास कर सकेंगे।   दक्षिण कोरिया के प्रमुख निवेशकों और व्यापारियों के बीच प्रधानमंत्री मोदी की ये साल की तीसरी मुलाक़ात रही। अपनी कोरिया की यात्रा पर प्रधानमंत्री ने भारत-कोरिया साझेदारी को स्वाभाविक बताया।  सम्मेलन के दौरान प्रधानमंत्री ने भारत-कोरिया स्टार्ट अप हब का शुभारंभ किया। प्रधानमंत्री ने कहा कि चौथी औद्योगिक क्रान्ति के मद्देनज़र स्टार्ट अप और नवोन्मेष अगुवाई करेंगे। ऐसे में भारत 1.4 बिलियन डॉलर के फंड के साथ स्टार्ट अप का ईको हब तैयार कर रहा है। उन्होने कहा कि दक्षिण कोरिया भी 9.4 बिलियन डॉलर के साथ 2020 तक स्टार्ट अप को बढ़ावा देगा। ऐसे में दोनों देश स्टार्ट अप के क्षेत्र में मिलकर काम कर सकते हैं।  दक्षिण कोरिया की कम्पनियों का निवेश भारत में बढ़ाने के मक़सद से साल 2015 में प्रधानमंत्री ने अपने पहली कोरिया की पहली यात्रा के दौरान कोरिया प्लस की सुविधा को लॉन्च किया था। प्रधानमंत्री ने कहा कि दक्षिण कोरिया को वीज़ा ऑन एराइवल की सहूलियत भी भारत ने दी है। उन्होने कहा कि तकरीबन 600 कम्पनियां भारत में फिलहाल काम कर रही हैं। भारत में बढ़ता स्मार्ट सिटी का जाल,तकनीक आधारित समाधान और इंफ्रा निर्माण में कई मौक़े हैं जहां दक्षिण कोरिया अहम भूमिका निभा सकता है। भारत पिछले चार सालों में आर्थिक सामाजिक क्षेत्र में आमूलचूल परिवर्तन के साथ विश्व में छठवीं बड़ी आर्थिक शक्ति बनकर उभरा है। ऐसे में कोरिया भारत की विकास यात्रा में सहभागी बन सकता है। प्रधानमंत्री ने कहा कि भारत दक्षिण कोरिया के 10 बड़े व्यापारिक साझेदारों में शामिल है और कोरिया के लिए छठा बड़ा आयातक भी है। उन्होने कहा कि भविष्य में भारत 5 ट्रिलियन अमेरिकी डॉलर की अर्थव्यवस्था बन जाएगा। प्रधानमंत्री ने निवेशकों के सामने भारत में हुए कर सुधारों जीएसटी की बात भी कही। उन्होने कहा कि बदलावों की बदौलत पिछले चार सालों में भारत में प्रत्यक्ष विदेशी निवेश 250 बिलियन डॉलर का हुआ है। आर्थिक व्यवस्था से सभी नागरिकों के जोड़ने और सामाजिक योजनाओं को सुनिश्चित करने के लिए सरकार ने जैम को अपनाया है जिससे वित्तीय समायोजन भी तेज़ी के साथ संभव हुआ है।  दक्षिण कोरिया के व्यापार मंत्री ने भी दोनों देशों के बीच विनिर्माण क्षेत्र में बढ़ते सहयोग की बात कही।  सोलर एलाइंस और नवीकरणीय ऊर्जा उत्पादन में बढ़ते भारत के कदम को भी प्रधानमंत्री मोदी ने सम्मेलन में रखा। उन्होने कहा कि भारत गांव,शहर,इंफ्रा,विनिर्माण सहित स्टार्ट अप में भी दुनिया का अहम केंद्र है ऐसे में कोरिया-भारत के संबंध निवेश और अवसरों को और भी मज़बूत करेंगे।  