दिल्ली-एनसीआर में मौसम में आए बदलाव के चलते प्रदूषण से थोड़ी राहत मिली है। हालांकि दिल्ली में कल भी प्रदूषण का स्तर खतरनाक बना रहा।       मंगलवार रात हरियाणा और पंजाब के कुछ इलाकों में हुई बारिश और कल हवा चलने से मौसम अपेक्षाकृत साफ रहा और धुंध कम रही। दिल्ली के मुख्यमंत्री अरविंद केजरीवाल ने हरियाणा के मुख्यमंत्री से मुलाकात की और मिलकर काम करने की बात कही। प्रदूषण के आंकडे भी इसी बात की गवाही दे रहे हैं। केंद्रीय प्रदूषण नियंत्रण विभाग के आंकडों की बात करें तो राजधानी में मंगलवार शाम तीन बजे पीएम 10 का आंकडा जहां 388 था वहीं बुधवार शाम ये आंकडा 321 तक घट गया।  वहीं बात पीएम 2.5 की  करें तो मंगलवार शाम तीन बजे ये आंकडा जहां 257 था वहीं बुधवार शाम ये आंकडा 210 तक घट गया । इस बीच बढ़ते प्रदूषण पर काबू पाने के लिए बुधवार को हरियाणा और दिल्ली सरकार के बीच बैठक हुई। बढ़ते प्रदूषण से परेशान दिल्ली के सीएम अरविंद केजरीवाल हरियाणा के सीएम मनोहर लाल से मिलने चंडीगढ़ पहुंचे। बैठक के बाद दोनों मुख्यमंत्रियों ने साझा बयान जारी करके कहा कि दोनों सरकारें  प्रदूषण को रोकने के लिए हर मुमकिन कदम उठाएंगे। उन्होंने कहा कि हवा पर किसी का जोर नहीं है, लेकिन वो मिलकर प्रयास करेंगे । हर साल सर्दी के दौरान क्षेत्र में जहरीली घुंघ छाने के लिए पंजाब और हरियाणा के किसानों के पराली जलाने को जिम्मेदार ठहराया जा रहा है। पराली जलाए जाने का समाधान खोजने के लिए केजरीवाल ने दोनों मुख्यमंत्रियों के साथ बैठक की इच्छा जताई थी। लेकिन अमरिंदर सिंह ने केजरीवाल से मुलाकात से साफ इनकार कर दिया था और कहा था केजरीवाल इस गंभीर मुद्दे को  राजनीतिक रंग  नहीं दें। इस बीच राजधानी के मौसम में धुंध कम होने से विजिबिलिटी में सुधार हो रहा है। मौसम विभाग की मानें तो उत्तर भारत के कुछ हिस्सों में बारिश के आसार हैं हालांकि दिल्ली में हल्की बूंदा बांदी तक सीमित रहेगी । इससे भी धुंध में और सुधार आने के आसार हैं । मौसम विभाग की मानें तो आने वाले दिनों में जम्मू एवं कश्मीर में बारिश और बर्फबारी होने से दिल्ली और इसके आसपास के क्षेत्रों में धुंध और प्रदूषण के स्तर को कम करने में मदद मिलेगी उधर धुंध की वजह से ट्रेनों की आवाजाही पर असर पडा है। धुंध की वजह से सात ट्रेनों को रद्द करना पड़ा और नौ ट्रेनों के समय में बदलाव करना पड़ा। रेलवे के मुताबिक, 26 ट्रेनें देरी से चल रही हैं।  उधर प्रदूषण का मामला गुरुवार को फिर से एनजीटी के पास पहुंचेगा। ऑड इवन के मामले में दिल्ली सरकार ने फिर एक याचिका लगायी है जिसमें पड़ोसी राज्यों यूपी और हरियाणा में भी फॉर्मूला लागू करने की मांग की गयी है। एनजीटी  ने ऑड ईवन योजना से महिला चालकों और दोपहिया वाहनों को छूट देने की दिल्ली सरकार की याचिका को ठुकरा दिया था। दोबारा फिर से एनजीटी जाने पर भी दिल्ली सरकार को राहत नहीं मिली। लेकिन दिल्ली सरकार तीसरी बार राहत के लिए एनजीटी पहुंच गयी है ।   फिलहाल तमाम कदमों और मौसम की मेहरबानी से फिलहाल राहत मिलती दिख रही है और उ्ममीद है कि आने वाले दिनों में हालात और सुधरेंगे ।  