सामुदायिक स्तर पर नवाचार की संस्कृति विकसित करने के मकसद से देशभर में अटल कम्युनिटी इनोवेशन सेंटर खोले जाएंगे। केंद्रीय मंत्री धर्मेंद प्रधान ने आज नई दिल्ली में इन सामुदायिक नवाचार केंद्रों की शुरुआत की। उन्होंने इस मौके पर कहा कि देश के हर पंचायत में इन केंद्रों की स्थापना की जानी चाहिए, इससे रोजगार बढ़ाने में मदद मिलेगी।  सामुदायिक स्तर पर नवाचार और रचनात्मकता को बढ़ावा देने के मकसद से नीति आयोग ने नई पहल की है। अटल इनोवेशन मिशन के तहत आयोग ने अटल कम्युनिटी इनोवेशन सेंटर की शुरुआत की है। इन केंद्रों में युवाओं और छात्रों को नवाचार के जरिए विभिन्न सामाजिक समस्याओं का हल ढूंढने को प्रेरित किया जाएगा। केंद्रीय मंत्री धर्मेंद्र प्रधान ने बुधवार को नई दिल्ली में सामुदायिक नवाचार केंद्रों की शुरुआत करते हुए कहा कि भारत को 5 ट्रिलियन डॉलर की अर्थव्यवस्था बनाने में अटल सामुदायिक नवाचार केंद्रों की महत्वपूर्ण भूमिका होगी। नीति आयोग के उपाध्यक्ष राजीव कुमार ने इस मौके पर कहा कि सार्वजनिक-निजी भागीदारी के तहत देश के 484 पिछड़े, आदिवासी और दूर-दराज के जिलों में अटल सामुदायिक नवाचार केंद्रों की स्थापना की जाएगी। नीति आयोग के सीईओ अमिताभ कांत ने कहा कि सामुदायिक भागीदारी से ही भारत नवाचार करने वाले देशों में सबसे ऊपर आ सकता है। अटल इनोवेशन मिशन नीति आयोग की एक महत्वपूर्ण पहल है जो देश में नवाचार, रचनात्मकता और उद्यमशीलता को बढ़ावा देने के लिए काम कर रहा है। मिशन के तहत अब तक देशभर के करीब साढ़े तीन हजार स्कूलों में अटल टिंकरिंग लैब की स्थापना की गई है, आने वाले 2-3 साल में दस हजार स्कूलों में टिंकरिंग लैब खोलने की सरकार की योजना है। 