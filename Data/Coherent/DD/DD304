ब्रिटेन में दवाई और स्वास्थ्य नियामक प्राधिकरण की अनुमति मिलने के बाद एस्ट्राज़ेनेका और ऑक्सफोर्ड विश्वविद्यालय की कोरोना वैक्सीन 'AZD1222' का क्लीनिकल परीक्षण दोबारा हुआ शुरू।   एस्‍ट्राजेनेका और ऑक्‍सफोर्ड विश्‍वविद्यालय में विकसित किए जा रहे कोविड वैक्‍सीन का नैदानिक परीक्षण ब्रिटेन में कुछ समय तक स्‍थगित रहने के बाद फिर शुरू हो गया है। औषधि स्‍वास्‍थ्‍य नियामक प्राधिकरण की ओर से परीक्षण के सुरक्षित होने की पुष्टि होने के बाद यह प्रक्रिया दोबारा शुरू की गई है। वैक्‍सीन के परीक्षण के दौरान एक व्‍यक्ति में प्रतिकूल प्रतिक्रिया पाए जाने के बाद इस वैक्‍सीन का मानवीय परीक्षण कुछ दिन के लिए रोक दिया गया था। एस्‍ट्राजेनेका और ऑक्‍सफोर्ड विश्‍वविद्यालय ने भी पुष्टि की है कि स्‍वतंत्र जांच के बाद इन परीक्षणों की फिर शुरूआत सुरक्षित बतायी गयी है। एस्‍ट्राजेनेका ने बताया कि परीक्षणकर्ता और इसमें भाग ले रहे लोगों को सभी संबंधित सूचनाएं दी जाएंगी और अंतरराष्‍ट्रीय मानकों के अनुसार दुनियाभर में इसे साझा किया जाएगा। ऑक्‍सफोर्ड विश्‍वविद्यालय के वैज्ञानिकों के अनुसार कोविड-19 के उपचार के लिए अनेक संभावित वैक्‍सीन तैयार की जा रही हैं। इनमें से छह वैक्‍सीन परीक्षण के अंतिम चरण में हैं। 