वरिष्ठ भाजपा नेता निर्मला सीतारमण ने कांग्रेस पर साधा निशाना। कहा, जहां मोदी सरकार का मूलमंत्र है 'मेक इन इंडिया' वहीं कांग्रेस पार्टी 'ब्रेकिंग इंडिया' की नीति पर कर रही है काम। कार्यकारिणी में पार्टी ने किसानों की आय दोगुनी करने के प्रति दोहराई प्रतिबद्धता।  इससे पहले कल दिल्ली के अंबेडकर अन्तर्राष्ट्रीय केन्द्र में भाजपा की दो दिवसीय राष्ट्रीय कार्यकारिणी बैठक की शुरुआत हुई। प्रधानमंत्री नरेंद्र मोदी, भाजपा अध्यक्ष अमित शाह और पार्टी के वरिष्ठ नेता लालकृष्ण आडवाणी ने संयुक्त रूप से बैठक का उद्घाटन किया। पूर्व प्रधानमंत्री अटल बिहारी वाजपेयी के निधन के बाद भाजपा राष्ट्रीय कार्यकारिणी की ये पहली बैठक हो रही है।  भारतीय जनता पार्टी की राष्ट्रीय कार्यकारिणी की बैठक शुरु हो गई। बैठक का शुभारंभ प्रधानमंत्री नरेन्द्र मोदी और बीजेपी अध्यक्ष अमित शाह ने किया। कार्यकारिणी के आगाज़ के बाद बीजेपी अध्यक्ष अमित शाह ने अपने संबोधन में एक तरफ जहाँ अटल जी के कार्यों को याद किया,वहीं विपक्ष पर कड़ा हमला बोला और कहा कि विपक्ष का महागठबंधन आईवॉश है,ढ़कोसला,भ्रांति और झूठ पर आधारित है। अमित शाह ने भरोसा जताया कि 2019 के आमचुनाव में एनडीए का प्रदर्शन शानदार रहेगा।  बीजेपी अध्यक्ष अमित शाह ने सरकार की विभिन्न योजनाओं को गिनाया और कहा कि आज भारत फ्रांस को पीछे छोड़कर बड़ी अर्थव्यवस्था बन गया है। मोदी सरकार मेकिंग इंडिया पर काम कर रही है ,जबकि कांग्रेस ब्रेकिंग इंडिया का काम कर रही है। पहले दिन के समापन के बाद मध्य प्रदेश के मुख्यमंत्री शिवराज सिंह चौहान ने बताया कि पीएम मोदी के नेतृत्व में सरकार ने पारंपरिक खेती के अलावा अलावा दूग्ध उत्पादन, मधुमक्खी पालन और मछली पालन पर ज़ोर दिया है जिससे किसानों की आय दोगुनी हो रही है। इससे पहले बीजेपी के राष्ट्रीय पदाधिकारियों की बैठक हुई,जिसमें सभी राज्यों के अध्यक्ष और संगठन महामंत्री भी शामिल हुए। बैठक के दौरान अमित शाह ने अगले सात महीने में भारत माता और कमल निशान पर पूरा ध्यान केन्द्रित करने का निर्देश दिया। साथ ही 2019 के आम चुनावों के लिये राज्यों के प्रदेश अध्यक्षों के साथ भी गुफ्तगु की। बूथ स्तर तक पार्टी को मज़बूत बनाने और सोशल मीडिया का जमकर इस्तेमाल करने के भी निर्देश दिये।  