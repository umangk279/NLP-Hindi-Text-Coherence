प्रधानमंत्री नरेंद्र मोदी की अपील पर 14 घंटे के स्वैच्छिक जनता कर्फ्यू को लोगों का जबर्दस्त समर्थन। देश भर में लोग अपने घरों के अंदर।  नोवेल कोरोनावायरस के प्रकोप से निपटने के लिए देशभर में आज एक दिन का स्वैच्छिक 'जनता कर्फ्यू' है। जनता का जनता के लिए और जनता द्वारा यह स्व:नियंत्रित अभियान सुबह सात बजे से रात नौ बजे तक चलेगा। प्रधानमंत्री नरेंद्र मोदी ने 19 मार्च को राष्ट्र के नाम अपने संबोधन में देशवासियों से अपील की थी कि सब एक दिन अपने घरों में ही रहें। जनता कर्फ्यू के दौरान सार्वजनिक परिवहन नहीं चलेगा या सीमित तौर पर इसका प्रचालन होगा। आवश्‍यक वस्‍तुओं की बिक्री से संबंधित दुकानों को छोड़ कर सभी बाजार और दुकानें बंद रहेंगी। प्रधानमंत्री ने नोवेल कोरोना वायरस के संक्रमण को फैलने से रोकने के लिए राष्‍ट्रीय अपील में लोगों से आज जनता कर्फ्यू के दिन घरों से बाहर नहीं जाने को कहा था। प्रधानमंत्री मोदी ने डॉक्‍टरों, नर्सों, अस्‍पताल कर्मचारियों, सफाई कर्मियों, एयरलाइन्‍स कर्मचारियों, सरकारी कर्मचारियों, पुलिस कर्मियों, मीडिया कर्मियों, रेल-बस-ऑटो सेवा से जुड़़े लोगों तथा घर तक सामान पहुंचाने वालों का आभार व्‍यक्‍त करने की अपील की थी। 