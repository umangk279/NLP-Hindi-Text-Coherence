प्रधानमंत्री नरेन्द्र मोदी ने सूरत में रन फॉर न्यू इंडिया मैराथन को हरी झंडी दिखाकर रवाना किया। सूरत के लालभाई कॉन्ट्रेक्टर स्टेडियम से पीएम मोदी ने जैसे ही मैराथन को फ्लैग ऑफ किया, उसी के साथ लाखों धावक न्यू इंडिया की संकल्पना के साथ दौड़ना शुरू हो गये। सूरत नागरिक समिति की तरफ से नाइट मैराथन दौड़ का आयोजन किया गया। सूरत में लगातार दूसरे वर्ष नाइट मैराथन का आयोजन किया गया है।  ये दौड़ न्यू इंडिया के सपने को पूरा करने के मकसद से आयोजित की गई। इस मौके पर पीएम ने कहा कि 2022 में आजादी के दीवानों का सपना पूरा होगा करने के लिए सरकार काम कर रही है। क्या बच्चे, क्या युवा और क्या बुजर्ग हर कोई दौड़ा न्यू इंडिया की संकल्पना के लिए। लालभाई कॉन्ट्रेक्टर स्टेडियम से शुरू हुई इस मैराथन को चार श्रेणियों में बांटा गया। 21 किमी की हाफ मैराथन और 42 किमी की फुल मैराथन दौड़ के साथ ही 5 किमी और 10 किमी दौड़ भी रखी गई। पीएम मोदी ने कहा कि कोई भी देश तभी सफल हो सकता है जब देश के सारे लोग मिलकर काम करें। पीएम ने कहा की कोई भी लक्ष्य तभी हासिल किया जा सकता है जब उसमें जनता की शक्ति शामिल हो, और अगर ऐसा होता है तो कोई भी भारत को आगे बढ़े से नही रोक सकता। पीएम मोदी ने सरदार पटेल को याद करते हुए 31 अक्टूबर को रन फॉर यूनिटी में सबसे शामिल होने का आह्वान किया। करीब 1.50 लाख लोगों ने इस खास मैराथन में हिस्सा लिया। इस अवसर पर मुख्यमंत्री विजय रूपाणी, सांसद सी आर पाटील के अलावा कई गणमान्य लोग मौजूद रहे। 