ट्रिपल तलाक के खिलाफ कानूनी लड़ाई लड़ने बाली इशरत जहां ने पीएम मोदी और भाजपा की नीतियों के समर्थन में भाजपा का दामन थामा है. भाजपा में शामिल होने के बाद इशरत ने कहा कि उन्हें उम्मीद है कि मोदी सरकार ट्रिपल तलाक के खिलाफ जो बिल लेकर आई है वो जल्दी ही कानून बनेगा.  तीन तलाक के खिलाफ कानूनी जंग लड़ने वाली और मामले की प्रमुख याचिकाकर्ताओं में से एक इशरत जहां भारतीय जनता पार्टी में शामिल हो गई हैं. भाजपा में शामिल होने के बाद इशरत ने कहा कि प्रधानमंत्री नरेंद्र मोदी और भाजपा मुस्लिम महिलाओं के हक के लिए लड़ रही हैं और उनकी लड़ाई को आगे बढ़ाते हुए ट्रिपल तलाक को अवैध घोषित करने वाले बिल को लाकर उन्होंने मुस्लिम महिलाओं के अधिकारों के लिए बड़ा काम किया है. इशरत जहां रविवार को पश्चिम बंगाल के हावड़ा स्थित बीजेपी कार्यालय में पार्टी में शामिल हुईं. भाजपा में शामिल होने के बाद इशरत जहां का पार्टी ने स्वागत किया है. हावड़ा की रहने वाली इशरत जहां को उनके पति ने 2014 में दुबई से फोन करके उन्हें तीन तलाक दे दिया था. इशरत उन पांच याचिकाकर्ताओं में से एक हैं जिनकी वजह से सुप्रीम कोर्ट ने तीन तलाक को असंवैधानिक करार दिया. हालांकि सुप्रीम कोर्ट के फैसले के बाद भी इशरत की मुश्किलें खत्म नहीं हुई हैं. अभी भी उन्हें एक बड़ी सामाजिक लड़ाई लड़नी पड़ रही है. गौरतलब है कि बीते साल अगस्त महीने में सुप्रीम कोर्ट ने तीन तलाक को असंवैधानिक करार दिया था और केंद्र सरकार को 6 महीने के अंदर इस पर कानून बनाने का आदेश दिया था. मोदी सरकार ने बीते सप्ताह ही ट्रिपल तलाक को अवैध करार देने वाला बिल लोकसभा में पेश किया, जो पास हो चुका है. इस बिल में ट्रिपल तलाक देने वाले व्यक्ति को 3 साल तक की सजा का प्रावधान है, तो पीड़ित महिला और उसके नाबालिक बच्चों के भरण-पोषण की जिम्मेदारी भी पति की होगी. मुस्लिम महिलाओं के अधिकारों को संरक्षित करने वाला ये बिल इस सप्ताह राज्यसभा में पेश होने की संभावना है, जहां से पास होने और राष्ट्रपति की मंजूरी मिलने के बाद ये कानून बन जाएगा. इस सख्त बिल के कानून बनने के बाद उम्मीद है कि मुस्लिम महिलाओं के अधिकारों को संरक्षित करने के प्रयास और बेहतरी से लागू हो पाएंगे.  