 देश के कई हिस्सों में लगातार बारिश का कहर जारी है।  केन्द्र सरकार ने पूर्वोत्तर राज्यों में बाढ़ के संकट की समीक्षा करने के बाद अरुणाचल प्रदेश और नगालैंड में वित्त वर्ष 2016-17 में बाढ़ और भूस्खलन से हुये नुकसान की भरपाई के लिये सहायता और राहत राशि के रूप में 132 करोड़ रुपये जारी करने की अनुशंसा कर दी है।   असम में बाढ़ की स्थिति गंभीर बनी हुई है जबकि ओडिशा में इसमें मामूली सुधार देखा गया है। असम में कल बाढ़ से चार और लोगों की मौत की ख़बरों के बाद राज्य में बाढ़ से मरने वालों की संख्या बढ़कर 69 हो गयी है जबकि इसके 16 जिलों में नौ लाख से अधिक लोग प्रभावित हैं। धुबरी, गोलाघाट में नुमालीगढ़ स्थित धनसिरी और करीमगंज में बदरपुरघाट के तट पर ब्रमपुत्र नदी और करीमगंज में कुशियारा नदी अब भी खतरे के निशान से उपर बह रही है। ओडिशा के रायगढ़ा और कालाहांडी जिलों में बाढ़ की स्थिति में मामूली सुधार रहा जबकि राज्य सरकार ने नियामगिरी पहाड़ियों के दो गांवों में स्थिति के आकलन के लिये तट रक्षक विमान को सेवा में लगाया है। लगातार बारिश के कारण अचानक आयी बाढ़ के चलते ये गांव राज्य के बाकी हिस्सों से कट गये हैं। राज्य सरकार ने बारिश की संभावना को देखते हुए 12 जिलों में चेतावनी जारी की है। दक्षिण गुजरात के सूरत, वलसाड और नवसारी जिलों में कल भारी बारिश हुई। राज्य में एक सप्ताह के अंदर बारिश से जुड़ी घटनाओं में 14 लोगों की मौत हो गयी। इस बीच, केन्द्र सरकार ने पूर्वोत्तर राज्यों में बाढ़ के संकट की समीक्षा करने के बाद अरुणाचल प्रदेश और नगालैंड में वित्त वर्ष 2016-17 में बाढ़ और भूस्खलन से हुये नुकसान की भरपाई के लिये सहायता और राहत राशि के रूप में 132 करोड़ रुपये जारी करने की अनुशंसा कर दी है। केन्द्रीय गृह मंत्री राजनाथ सिंह की अध्यक्षता में मंत्रालय की उच्च स्तरीय समिति की कल हुई बैठक में अरुणाचल प्रदेश के लिये 103.30 करोड़ रुपये जारी करने को मंजूरी दी गयी।  समिति ने नगालैंड के लिये 28.60 करोड़ रुपये जारी करने की अनुमित दी है। बैठक में वित्त मंत्री अरुण जेटली, कृषि मंत्री राधा मोहन सिंह, गृह सचिव राजीव महर्षि सहित मंत्रालय के अन्य अधिकारी भी शामिल थे।  