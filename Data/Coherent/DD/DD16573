अमेरिकी विदेश मंत्री ने बुधवार को पीएम मोदी और सुषमा स्वराज से मुलाकात की और अफगानिस्तान के मुद्दे पर बात की।    इस यात्रा में दोनों देशो के बीच की आपसी समझ को और गहरा करने में मदद मिली है तो वही द्दिपक्षिय से लेकर तमाम वैश्विक मुद्दो पर सहमति भी बनी है।भारत और अमेरिका के  रिश्तों को और मजबूत करने तथा दोनों देशों के बीच की रणनीतिक साझेदारी को प्रगाढ करने के इरादे से भारत के दौरे पर आए अमेरिकी विदेश सचिव रेक्स टिलरसन ने मंगलवार को पीएम नरेंद्र मोदी और विदेश मंत्री सुषमा स्वराज से मिलकर तमाम मसलों पर विस्तार से बातचीत की। दोनों नेताओं ने अपनी मुलाकात में इस बात पर सहमति जतायी कि एक मजबूत भारत-अमेरिका भागीदारी न केवल दोनों देशों के हित में हैं बल्कि क्षेत्रीय और वैश्विक स्थिरता और समृद्धि की संभावनाओं पर सकारात्मक असर डालती है । पीएम ने राष्ट्रपति ट्रंप की नई दक्षिण एशिया नीति के संदर्भ में अफगानिस्तान में शांति और स्थिरता लाने के लिए आतंकवाद, आतंकवादी ढांचे और सुरक्षित पनाहगाहों को नष्ट करने के दोनों देशों के साझा उद्देश्यों का जित्र किया । दोनों नेताओं ने आतंकवाद के  सभी रूपों का खातमा करने और क्षेत्रीय स्थिरता और सुरक्षा को बढ़ावा देने के लिए प्रभावी सहयोग बढ़ाने पर चर्चा की।   इससे पहले बुधवार सुबह विदेश मंत्री सुषमा स्वराज के साथ बैठक में दोनों नेताओं ने आपसी दोस्ती को और मजबूत करने के इरादे से द्विपक्षीय, क्षेत्रीय और अंतरराष्ट्रीय मसलों पर लंबी चर्चा की । मुलाकात के बाद दोनों नेताओं ने एक संयुक्त प्रेस कॉन्फ्रेंस की जिसमें  आतंकवाद को खत्म करने की बात फिर दोहराई गयी । आतंकवाद के मसले पर पाक को दोनों नेताओं ने जमकर फटकारा और साफ कहा कि किसी भी देश की ओर से आतंकवाद को संरक्षण बर्दाश्त नहीं है और उसे कार्रवाई करनी होगी । अमेरिका ने साफ कहा कि वो आतंकवाद से लड़ने में भारत के साथ कंधे से कंधा मिलाकर खड़ा रहेगा ।  सुषमा ने कहा कि आतंकवाद पर राष्ट्रपति ट्रंप की नीति तभी सफल हो सकती है जब पाकिस्तान आतंकवादी समूहों पर कार्रवाई करेगा.। दोनों नेताओं में अफगानिस्तान पर भी बात हुई और भारत ने साफ कहा कि वो एक स्थिर, समृद्ध, लोकतांत्रिक अफगानिस्तान चाहता है. । टिलरसन ने भी कहा कि अमेरिका की अफगानिस्तान रणनीति में भारत अहम हिस्सा है और वो इस क्षेत्र में महत्वपूर्ण भूमिका अदा कर सकता है। उन्होंने कहा कि कि अमेरिका हिन्द-प्रशांत क्षेत्र में सहयोग बढ़ाने को लेकर उत्सुक हैं। बैठक में भारत-अमेरिका-अफगानिस्तान त्रिपक्षीय बैठक के आयोजन पर भी सहमति बनी। घरेलू और अंतर्राष्ट्रीय आतंकवादी संगठनों या व्यक्तियों के संबंध में बनाए गए नए द्विपक्षीय तंत्र की पहली बैठक को भारत में दिसम्बर में आयोजित करने का भी निर्णय लिया गया ।रेक्स टिलरसन ने  भारत और प्रधानमंत्री मोदी को धन्यवाद दिया और कहा कि अमेरिका भारत के तीव्र विकास का समर्थन करता है । दोनों नेताओं ने भारत अमेरिका रक्षा संबंधों पर भी बात की और रक्षा कंपनियों के बीच औद्योगिक साझेदारी को बढ़ावा देने पर भी सहमत हुए। अमेरिका ने कहा कि वो भारत की सेना के आधुनिकीकरण के लिए सर्वोत्म प्रौद्योगिकी मुहैया कराने को तैयार हैं । साथ ही अमेरिकी विदेश मंत्री ने कहा कि वो लडाकू विमानों एफ16 और एफ18 के सौदों पर चर्चा को लेकर उत्सुक है । दोनों देशों ने भारत   अपने आर्थिक सहयोग पर बात की और द्विपक्षीय आर्थिक सहयोग की अपार संभावनाओं को हासिल करने के लिए मिलकर काम करने पर सहमति जतायी । दोनों देश इस बात पर सहमत थे कि   भारतीय अर्थव्यवस्था के टिकाऊ विकास से भारत-अमेरिका आर्थिक संबंध में नए अवसर पैदा होंगे।    दोनों देशों में उत्तर कोरिया मसले पर बात हुई और भारत ने साफ कर दिया कि वो उत्तर कोरिया में अपना दूतावास बंद नहीं करेगा । ईरान पर भी दोनों नेताओं ने बात किया और भारत की ओर से ईरान में बनने  वाले चाबहार बंदरगार और अमेरिकी ईरान नीति में कोई विरोधाभास नहीं है । टिलरसन पिछले दो महीने में भारत आने वाले ट्रंप प्रशासन के दूसरे सर्वोच्च अधिकारी हैं. पिछले महीने अमेरिकी रक्षा मंत्री जेम्स मैटिस भारत आये थे । इन सब यात्राओं का मकसद भारत के साथ रिश्तों में गर्मजोशी के ट्रंप प्रशासन के इरादे को और पुख्ता करना है और ऐसा लगता है कि हाल के कुछ महीनों के घटनाक्रमों के बाद दोनों देश और करीब आए हैं और तमाम मसलों पर साथ काम करने पर रजामंदी बनी है । 