पीएनबी घोटाले के आरोपी कारोबारी नीरव मोदी पर सरकारी जांच एजेंसियों का लगातार शिकंजा कसता जा रहा है. प्रवर्तन निदेशालय ने शुक्रवार को नीरव मोदी समूह के करीब 44 करोड़ रुपये मूल्‍य के बैंक खातों और शेयरों के लेन-देन पर रोक लगा दी.  प्रवर्तन निदेशालय ने गुरुवार को नीरव मोदी और उनकी कंपनियों की नौ महंगी कारें जब्त कर ली. साथ ही प्रवर्तन निदेशालय ने नीरव मोदी के 7 करोड़ 80 लाख के और मेहुल चौकसी ग्रुप के 86 करोड़ 72 लाख रुपये के शेयर म्युचुअल फंड फ्रीज कर दिए हैं. सीबीआई ने गुरुवार को मुंबई के निकट अलीबाग में नीरव मोदी के फार्म हाउस पर छापे मारे. इस बीच पीएनबी ने कहा है कि उसके पास देनदारियां पूरी करने के लिए पर्याप्त परिसंपत्ति और पूंजी है. बैंक ने अपनी रेगुलेटरी फाइलिंग में कहा है कि उसने नीरव मोदी और मेहुल चोकसी से बकाया कर्ज वसूलने के लिए सभी वैधानिक तरीके अपनाए. 