बीजेपी का प्रचार गरमाया, अमित शाह ने किया कोलकाता में रोड शो, रोड शो के दौरान हुआ हंगामा, बीजेपी ने कहा- किया गया हमला, पार्टी ने चुनाव आयोग से की बंगाल की हिंसा की शिकायत, राजनाथ सिंह का दावा लोकसभा चुनाव में 2014 से अधिक सीट जीतेगी पार्टी.  यूपी और महाराष्ट्र के बाद देश में सबसे ज्यादा सीटों वाले राज्य पश्चिम बंगाल में सियासत जोरों पर है। बीजेपी ने पश्चिम बंगाल में ममता बनर्जी का गढ ढहाने के लिए पूरी ताकत लगा रखी है। पार्टी  के कई नेता ममता बनर्जी के गढ़ में एक के बाद कई रैली कर रहे हैं तो मंगलवार को बीजेपी अध्यक्ष अमित शाह ने उत्तरी कोलकाता में किया रोड शो। कोलकता की सड़कों पर जब अमित शाह का काफिल निकला तो सडकों पर लोगों का सैलाब उमड पड़ा। अमित शाह खुली गाडी में थे और उन्होंने लोगों का अभिवादन किया। बाद में अमित शाह ने लोगों को संबोधित करते हुए ममता सरकार पर जोरदार हमला बोला। इससे पहले रोड शो को लेकर उस समय विवाद हो गया जब पुलिस ने कथित तौर पर बीजेपी के कुछ पोस्टर हटा दिए । विरोध में बीजेपी कार्यकर्ताओं ने नारेबाजी की और ममता सरकार पर हमला बोला। इधर दिल्ली में बीजेपी के एक प्रतिनिधिमंडल चुनाव आयोग से मिला और पश्चिम बंगाल में लगातार हो रही हिंसा पर आयोग से शिकायत दर्ज कराई।  इस बीच  में गृह मंत्री राजनाथ सिंह ने एक प्रेस कांफ्रेंस करके लोकसभा चुनाव में 2014 से अधिक सीट जीतने का दावा किया। उन्होंने कहा कि इस चुनाव में एनडीए को दो तिहाई बहुमत की संभावना को नकारा नहीं जा सकता । कांग्रेस पर निशाना साधते हुए राजनाथ सिंह ने कहा कि कांग्रेस ने अपने कार्यकाल में हिंदू आतंकवाद की नई थ्योरी दे दी,जो आतंकवाद को बढावा देने वाला है। उधर यूपी में भी प्रचार का काम जोरों पर है। उत्तर प्रदेश के मुख्यमंत्री योगी आदित्यनाथ ने मंगलवार को कुशीनगर में रैली की। योगी ने कांग्रेस, सपा और बसपा पर हमला करते हुए आरोप लगाया कि इन दलों की सहानुभूति आम जनता के साथ न होकर आतंकवादियों के साथ है। उन्होंने दावा किया कि लोकसभा चुनाव के छह चरणों में मिले रुझानों से साबित हो गया है कि प्रधानमंत्री नरेंद्र मोदी फिर प्रचंड बहुमत से सरकार बनाने जा रहे हैं। उधर गुरुदास पुर में बीजेपी उम्मीदवार और फिल्म अभिनेता सनी दओल ने रोड शो किया और जनता से वोट मांगे। कुल मिलाकर प्रचार का काम जोरों पर है और अगले तीन दिन में ये और गरमाएगा। 