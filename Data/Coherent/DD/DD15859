केरल में पिछले साल कानून की 30 वर्षीय दलित छात्रा के बलात्कार और हत्या के सनसनीखेज मामले में दोषी पाए गए अमीरुल इस्लाम को यहां की एक अदालत ने आज मौत की सजा सुनाई।     एर्नाकुलम की प्रधान सत्र अदालत के न्यायाधीश एन अनिल कुमार ने असम से यहां आए प्रवासी मजदूर इस्लाम को नजदीक के ही पेरुम्बावूर में कानून की छात्रा की हत्या करने के मामले में मौत की सजा सुनाई। इस्लाम को भारतीय दंड संहिता की धारा 376 ए के तहत दोषी पाया गया जिसके बाद उसे महिला के बलात्कार के मामले में मृत्युदंड दिया गया है।  अदालत ने मामले में सजा सुनाने को लेकर कल अभियोजन और बचाव पक्ष की दलीलें सुनी।  