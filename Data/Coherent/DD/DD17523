भारत ने पल्लेकल टेस्ट को एक पारी और 171 रन से जीतकर तीन टेस्ट मैचों की सीरीज़ को 3-0 से अपने नाम कर लिया है। ये पहली बार है जब टीम इंडिया ने विदेशी धरती पर तीन या इससे अधिक टेस्ट मैचों की टेस्ट सीरीज़ को क्लीन स्विप किया है। पल्लेकल टेस्ट में ताबड़तोड़ अंदाज़ में पहली पारी में शतक और 1 विकेट लेने वाले हार्दिक पांड्या को मैन ऑफ द मैच घोषित किया गया। सीरीज़ में अपने बल्ले से दमदार प्रदर्शन करने वाले शिखर धवन मैन ऑफ द सीरीज़ चुने गए।    ये पहली बार है जब टीम इंडिया ने विदेशी धरती पर टेस्ट सीरीज़ को क्लीन स्विप किया है।  टेस्ट मैच के तीसरे दिन फॉलोऑन झेल रही श्रीलंका की टीम अपनी दूसरी पारी में 181 रन पर सिमट गई। स्पिन गेंदबाज़ आर.अश्विन ने एक बार फिर अपनी उपयोगिता साबित की और उन्होने दूसरी पारी में श्रीलंका के चार विकेट चटकाए। श्रीलंका की हालत किस कदर ख़राब रही इसका अंदाज़ा इसी बात से लगाया जा सकता है कि दूसरी पारी में टीम की ओर से सबसे ज्यादा 41 रन डिकवेला ने बनाए। भारतीय टीम ने अपनी पहली पारी में 487 रन बनाए थे जिसके जवाब में श्रीलंका की पहली पारी 135 रन पर सिमट गई थी जिसके कारण उन्हे फॉलोऑन का सामना करना पड़ा था। भारतीय टीम ने पहले टेस्ट को 304 रन से जीता था जबकि दूसरे टेस्ट को 1 पारी और 53 रन से अपने नाम किया था।  