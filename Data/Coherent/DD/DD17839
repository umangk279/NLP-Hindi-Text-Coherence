उत्तर प्रदेश के मुख्यमंत्री योगी आदित्यनाथ ने रियल एस्टेट बिल्डर्स को चेतावनी दी है कि अगर वे करीब डेढ़ लाख फ्लैट खरीददारों को जल्द फ्लैट नहीं देते हैं तो उनके खिलाफ कार्रवाई की जाएगी।    मुख्यमंत्री ने कहा कि इस समय रियल एस्टेट कारोबारियों के सामने विश्वास पर खरा उतरने की बड़ी चुनौती है। मुख्यमंत्री ने रियल एस्टेट से जुड़े एक कार्यक्रम में कहा कि योजनाओं को आधा-अधूरा छोड़ देना सबसे बड़ा संकट है। नोएडा और ग्रेटर नोएडा में यही समस्या सामने आ रही है। करीब डेढ़ लाख खरीददारों द्वारा पैसा जमा करने के बाद भी उन्हें उनका घर नहीं मिल पा रहा है। इससे विश्वसनीयता का संकट पैदा हो गया है। कॉन्फिडेरशन ऑफ़ रियल एस्टेट डेवलपर एसोसिएशन ऑफ इंडिया (क्रेडाई) ने जीएसटी और रीयल एस्टेट रेग्यूलेशन एंड डेवलपमेंट (रेरा) दोनों ही कानूनों का स्वागत किया। इसके साथ ही प्रधानमंत्री आवास योजना में सरकार की मदद करने की बात कही। सूबे के मुख्यमंत्री योगी आदित्यनाथ ने भी क्रेडाई की इस पहल का स्वागत किया। लेकिन साथ ही बिल्डरों को अनियमिता न बरतने की हिदायत भी दी। मुख्यमंत्री ने कहा कि नॉएडा हो या लखनऊ कई बिल्डर अनियोजित ढंग से विकास करते हैं। शहर के पुराने इलाकों में ऊँची इमारतें तो बन जाती है लेकिन जनता को सीवर पानी जैसी मूल भूत सुविधाएं नहीं मिलती। कई बार बानी इमारतें नक़्शे के विपरीत होती हैं। उन्होंने कहा हमे उम्मीद है क्रेडाई इन सब चुनौतियों पर खरा उतरेगा। नॉएडा और राजधानी में जिस तरह से अनियोजित विकास हुआ है या हो रहा है बिल्डर सचेत हो जाएं रेरा में उनके खिलाफ सख्त कार्रवाई होगी। 1 अगस्त से प्रदेश में रेरा लागू हो जाएगा। जिन बिल्डरों का प्रोजेक्ट रेजिस्ट्रेशन 31 जुलाई तक नहीं होगा वे 1 अगस्त से फ्लैट नहीं बेच सकेंगे। क्रेडाई ने इसमें संशोधन की मांग की है। उन्होंने कहा कि रेजिस्ट्रेशन के बाद लाइसेंस मिलने की प्रक्रिया में 30 से 37 दिन का समय लगता है। ऐसे में काम ठप हो जाएगा और जो कैश हमे सेल से मिलता है उसे प्रोजेक्ट पर लगाया जाता है। ऑन गोइंग प्रोजेक्ट को दोबारा शुरू करने में कम से कम 6 महीने का वक्त लग सकता है। ऐसे में बिल्डरों को तो नुकसान होता ही है साथ ही उभोक्ताओं को भी डेडलाइन तक मकान नहीं मिल पाता। हमे चाहते हैं रेजिस्ट्रेशन के बाद एक दो दिन में लाइसेंस दे दिया जाए।  