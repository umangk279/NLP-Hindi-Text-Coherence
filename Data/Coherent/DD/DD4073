राजधानी दिल्ली में रविवार सुबह एक दर्दनाक हादसा हो गया. रानी झांसी रोड पर अनाज मंडी में भीषण आग लग गई, जिसमें अब तक कम से कम 43 लोगों की मौत हो चुकी है. आग की खबर मिलने के बाद तत्काल पहुंची दमकल की 25 गाड़ियों ने आग पर काबू पाया. खबरों के मुताबिक इनमें से ज्यादातर मौत दम घुटने की वजह से हुई.  दिल्ली के अनाज मंडी इलाके में रविवार को लगी भीषण आग में 43 लोगों की मौत हो गई. इनमें से ज्यादातर मौत दम घुटने की वजह से हुई. हादसे में घायल लोगों को एलएनजेपी अस्पताल और लेडी हॉर्डिंग कॉलेज में भर्ती किया गया है. कारखाने में रविवार सुबह उस वक्त आग लगी जब कई मजदूर सो रहे थे. मुख्यमंत्री अरविंद केजरीवाल ने घटना की जांच के आदेश दे दिए हैं. दिल्ली सरकार ने मृतकों के परिजनों के लिए 10-10 लाख और घायलों के लिए 1-1 लाख रुपये मुआवजे का एलान भी किया. पीएम नरेंद्र मोदी ने भी प्रधानमंत्री राहत कोष से मृतकों के परिजनों को 2-2 लाख रुपये और गंभीर रूप से घायलों के लिए 50-50 हजार रुपये की सहायता की घोषणा की है. वहीं, बीजेपी भी 5-5 लाख रुपये की सहायता देगी. बिहार के मुख्यमंत्री नीतीश कुमार ने भी राज्य से ताल्लुक रखने वाले पीड़ितों के परिजनों को 2-2 लाख रुपये की वित्तीय मदद की घोषणा की है. दिल्ली पुलिस के पीआरओ एमएस रंधावा ने कहा है कि मामले को अपराध शाखा को सौंपा गया है और फैक्ट्री मालिक रेहान के खिलाफ केस दर्ज कर लिया गया है. केंद्रीय मंत्री हरदीप पुरी ने अनाज मंडी में लगी आग के हादसे पर दुख जताते हुए कहा कि ये बेहद दुखद हादसा है. दिल्ली के भाजपा अध्यक्ष मनोज तिवारी ने अनाज मंडी में आग की घटना पर दुख व्यक्त किया है. उन्होंने इस मामले में जल्द जांच किए जाने की मांग की. दिल्ली अग्निकांड पर राष्ट्रपति रामनाथ कोविंद ने गहरा दुख जताया. राष्ट्रपति ने दुख जताते हुए कहा "दिल्ली की अनाज मंडी में आग लगने की दुखद खबर सुनकर बहुत दुख हुआ. मेरी संवेदनाए हादसे से प्रभावित परिवारों के साथ हैं. मैं घायलों के जल्द स्वस्थ होने की प्रार्थना करता हूं. स्थानीय अधिकारी लोगों को बचाने और मदद मुहैया कराने की पूरी कोशिश कर रहे हैं.” प्रधानमंत्री नरेंद्र मोदी ने दिल्ली के अनाज मंडी में हुए हादसे पर दुख जताया है. प्रधानमंत्री ने दिल्ली की भीषण आग में मृतकों के परिजनों को मुआवजे की घोषणा की है. प्रधानमंत्री कार्यालय ने एक ट्वीट जारी कर कहा कि  दिल्ली में आग के कारण जान गंवाने वाले लोगों के परिजनों को प्रधानमंत्री नरेंद्र मोदी ने प्रधानमंत्री राष्ट्रीय राहत कोष से 2-2 लाख रुपये मदद की घोषणा की है. प्रधानमंत्री ने आग के कारण गंभीर रूप से घायल लोगों को 50-50 हज़ार रुपये देने की घोषणा की. दिल्ली अग्निकांड पर गृह मंत्री अमित शाह ने दुख जताते हुए कहा कि संबंधित अधिकारियों को हर संभव सहायता देने के निर्देश दिए गए है. शाह ने ट्वीट कर कहा, "नई दिल्ली में हुए अग्निकांड हादसे में जान गंवाने वाले लोगों के परिवारों के साथ मेरी गहरी संवेदना, जिन्होंने अपने प्रियजनों को खो दिया है. मैं घायलों के जल्द स्वस्थ होने की प्रार्थना करता हूं. संबंधित अधिकारियों को तत्काल आधार पर सभी संभव सहायता प्रदान करने के निर्देश दिए गए हैं. दिल्ली सरकार ने अनाज मंडी क्षेत्र की फैक्ट्री में लगी आग की घटना की जांच का आदेश देते हुए सात दिन के भीतर रिपोर्ट मांगी है. 