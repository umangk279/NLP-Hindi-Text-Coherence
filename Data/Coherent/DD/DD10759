छत्तीसगढ़, मध्यप्रदेश, मिजोरम, राजस्थान और तेलंगाना में चुनावों की तारीखों का एलान कर दिया गया है. चुनाव आयोग ने बताया कि छत्तीसगढ़ में 12 नवंबर और 20 नवंबर को दो चरण में चुनाव होंगे. मध्यप्रदेश और मिजोरम में 28 नवंबर को मतदान होगा, वहीं राजस्थान और तेलंगाना में 7 दिसंबर को चुनाव कराए जाएंगे. सभी पांच राज्यों में 11 दिसंबर को मतों की गिनती की जाएगी. चुनाव आयोग ने कर्नाटक में 3 लोकसभा और 2 विधानसभाओं के लिए भी चुनावों की घोषणा कर दी है.  चुनाव आयोग ने शनिवार को पांच राज्यों में विधानसभा चुनाव की तारीखों का एलान कर दिया. ये चुनाव छत्तीसगढ़, मध्यप्रदेश, मिजोरम, राजस्थान और तेलंगाना में होंगे. छत्तीसगढ़ में सभी 90 विधानसभा सीटों पर 12 नवंबर और 20 नवंबर को दो चरण में चुनाव होंगे. जबकि मध्यप्रदेश की 230 विधानसभा सीट और मिजोरम की 40 विधानसभा सीटों पर 28 नवंबर को मतदान कराए जाएंगे. राजस्थान और तेलंगाना की बात करें तो राजस्थान की 200 और तेलंगाना की 119 विधानसभा सीटों पर 7 दिसंबर को चुनाव कराए जाएंगे. सभी पांच राज्यों में 11 दिसंबर को मतों की गिनती की जाएगी. निर्वाचन आयोग की इस घोषणा के साथ ही सभी पांच राज्यों में चुनाव आचार संहिता लागू हो गई है. चुनाव आयोग ने कहा कि सभी राज्यों में चुनाव के लिए सुरक्षा और व्यवस्था के लिए पूरी तैयारियां कर ली गई हैं. साथ ही इस बार आधुनिक मतदाता मशीन का प्रयोग किया जाएगा, जिससे निष्पक्ष चुनाव हो सके. साथ ही चुनाव में दिए जाने वाले शपथ-पत्र को सर्वोच्च न्यायालय के आदेशानुसार बदला जाएगा, जिसमें आपराधिक पक्ष की सभी सूचनाएं पार्टी और उम्मीदवार के स्तर पर देना अनिवार्य होगा. हर बार की तरह इस बार भी चुनाव आयोग मतदाताओं को ज्यादा से ज्यादा बूथ तक ले जाने के लिए उन्हें सुविधाएं देने जा रहा है, जिसमें दिव्यांगों को बूथ तक जाने के लिए वाहन की सुविधा दी जाएगी. 