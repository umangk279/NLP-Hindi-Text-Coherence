केन्‍द्र ने राज्‍यों और केन्‍द्रशासित प्रदेशों से कहा - आवश्‍यक और अन्‍य वस्‍तुएं ले जा रहे वाहनों को पुलिस द्वारा न रोका जाए।    सरकार ने कहा है कि लॉकडाउन के दौरान छूट संबंधी दिशा-निर्देशों का पालन देश के कुछ भागों में उचित रूप से नहीं किया जा रहा है। सरकार के अनुसार अनिवार्य और अन्‍य वस्‍तुएं ले जा रहे वाहनों को पुलिस द्वारा रोका जा रहा है जिससे वस्‍तुओं की कमी होने की आशंका है। सभी राज्‍यों और केन्‍द्रशासित प्रदेशों के मुख्‍य सचिवों को लिखे पत्र में केन्‍द्रीय गृह सचिव अजय भल्‍ला ने कहा है कि देश के कुछ भागों में लेागों और सेवाओं के लिए दी गई रियायतों संबंधी दिशा-निर्देशों और स्‍पष्‍टीकरणों का लॉकडाउन के दौरान पूरी तरह पालन नहीं किया जा रहा है। उन्‍होंने कहा है कि आवश्‍यक और अन्‍य वस्‍तुएं ले जा रहे ट्रकों और इन वस्‍तुओं की विनिर्माण इकाइयों के संचालन के लिए आवश्‍यक श्रमिकों को लॉकडाउन के दौरान पास नहीं मिल पा रहे हैं। गृह सचिव ने कहा कि अंतरराज्‍य और किसी राज्‍य के भीतर सभी ट्रकों और अन्‍य मालवाहक वाहनों को एक चालक और एक अतिरिक्‍त व्‍यक्ति के साथ आने-जाने की अनुमति है। मंत्रालय ने कहा कि रेलवे, हवाई अड्डों बंदरगाहों, सीमाशुल्‍क अधिकारियों को भी अपने स्‍टॉफ और अनुबंध पर काम करने वाले श्रमिकों के लिए पास जारी करने के अधिकार पहले ही दिए जा चुके हैं।  