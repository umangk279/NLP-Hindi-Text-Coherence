प्रधानमंत्री नरेंद्र मोदी ने शनिवार को मध्यप्रदेश के राजगढ़ में मोहनपुरा बांध राष्ट्र को समर्पित किया. इस परियोजना से जिले में किसानों को सिंचाई का पानी उपलब्ध होने के साथ-साथ पीने का पानी भी मिलेगा. बांध में 17 गेट हैं, जिससे बड़े पैमाने पर सिंचाई की व्यवस्था होगी.  एक दिवसीय दौरे पर मध्यप्रदेश पहुंचे प्रधानमंत्री नरेंद्र मोदी ने राजगढ़ के किसानों को ऐसी सौगात दी, जो उनके जीवन स्तर को पूरी तरह बदलकर रख देगा. उन्होंने शनिवार को मोहनपुरा बांध को राष्ट्र को समर्पित कर किसानों के लिए खुशहाली के द्वार खोल दिए. अब तक सिंचाई के लिए बारिश के पानी पर निर्भर रहने वाले किसानों के लिए यह किसी जीवनदायिनी से कम नहीं है. प्रधानमंत्री नरेंद्र मोदी ने राष्ट्र निर्माण में किसानों के योगदान की सराहना की. उन्होंने कहा कि भाजपा सरकार नए भारत के निर्माण में किसी भी प्रकार के श्रम का आदर करती है. प्रधानमंत्री फसल बीमा योजना, मृदा स्वास्थ्य कार्ड योजना, पर ड्रॉप मोर क्रॉप लघु सिंचाई योजना जैसे सरकारी कार्यक्रमों का उल्लेख करते हुए प्रधानमंत्री नरेंद्र मोदी ने कहा कि 2022 तक किसानों की आमदनी को दोगुना किए जाने के लिए सरकार प्रयास कर रही है. प्रधानमंत्री ने राजगढ़ को एक और सौगात देते हुए तीन पेयजल परियोजनाओं की आधारशिला रखी. प्रधानमंत्री ने जल संसाधन कार्य योजना 2024 को भी जारी किया. उन्होंने विपक्षी दलों पर नकारात्मक राजनीति में शामिल होने का आरोप लगाया. पीएम की रैली में हिस्सा लेने आए किसानों ने कहा कि क्षेत्र के विकास के लिए इस सिंचाई परियोजना की काफी जरूरत थी. मोहनपुरा बांध के निर्माण में 3,800 करोड़ रुपये का खर्च आया. जिसे 2014 में शुरू किया गया था और यह समय से पहले ही पूरी हो गई. बांध में 17 गेट हैं और इससे 1.15 लाख हेक्टेयर भूमि की सिंचाई होगी. 