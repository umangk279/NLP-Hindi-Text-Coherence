एम. वेंकैया नायडू 11 अगस्त को उपराष्ट्रपति पद की शपथ लेंगे। नायडू ने संविधान के मुताबिक काम करने का भरोसा जताया। प्रधानमंत्री नरेन्द्र मोदी ने नायडू को बधाई देते हुए कहा, नायडू मेहनती और समर्पित उपराष्ट्रपति के रूप में देश की सेवा करेंगे।   एनडीए उम्मीदवार एम. वेंकैया नायडू देश के अगले उपराष्ट्रपति होंगे। उपराष्ट्रपति पद के लिए हुए चुनाव में एनडीए उम्मीदवार वेंकैया नायडू ने दो तिहाई से अधिक वोट हासिल करके विपक्ष के उम्मीदवार गोपाल कृष्ण गांधी को पराजित किया। वेंकैया नायडू  को 516 वोट मिले जबकि गोपाल कृष्ण गांधी को 244 वोट प्राप्त हुए। मतदान में 11 वोट अवैध पाए गए। दोनों सदनों के 785 सांसदों में से 14 सांसद वोट नहीं डाल पाए। प्रधानमंत्री नरेन्द्र मोदी ने वेंकैया नायडू को देश का अगला उपराष्ट्रपति चुने जाने पर उन्हे बधाई दी। अपने ट्वीट में प्रधानमंत्री मोदी ने नायडू को उपयोगी और प्रेरक कार्यकाल के लिए शुभकामनाएं दीं। पीएम ने विश्वास जताया कि नायडू देश के समर्पित, मेहनती और राष्ट्र के लिए प्रतिबद्ध उपराष्ट्रपति के रूप में देश की सेवा करेंगे। पीएम मोदी ने कहा कि नायडू के साथ पार्टी और सरकार के लिए किए गये कार्यों को वे याद के रूप में संजो कर रखेंगे। वहीं प्रधानमंत्री नरेंद्र मोदी और भारतीय जनता पार्टी के अध्यक्ष अमित शाह ने नव निर्वाचित उपराष्ट्रपति एम वेंकैया नायडू के आवास पर जाकर उन्हें बधाई दी। पीएम ने नायडू को अंगवस्त्र और एक गुलाब का फूल भेंट करके उन्हें बधाई दी। प्रधानमंत्री के साथ ही अमित शाह भी नायडू के आवास पर पहुंचे और उन्हें मुबारकवाद दी। कई केंद्रीय मंत्रियों और नेताओं ने भी वेंकैया नायडू के आवास पर जाकर उन्हें बधाई दी। केंद्रीय मंत्री स्मृति ईरानी ने नायडू को बधाई देते हुए ट्वीट किया, नवनिर्वाचित उप राष्ट्रपति एम वेंकैया नायडू जी को बधाई। हमें भरोसा है कि उनके नेतृत्व में उपराष्ट्रपति के कार्यकाल की शोभा और बढ़ेगी। वहीं उपराष्ट्रपति निर्वाचित होने पर वेंकैया नायडू ने प्रधानमंत्री नरेंद्र मोदी और सभी पार्टी नेताओं का समर्थन देने के लिए आभार व्यक्त किया। उन्होंने कहा कि मैं उपराष्ट्रपति संस्था का उपयोग राष्ट्रपति के हाथ मज़बूत बनाने के लिए करूंगा और ऊपरी सदन की मर्यादा को कायम रखूंगा। 