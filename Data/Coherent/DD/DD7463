फिल्म अभिनेत्री और रामपुर से बीजेपी उम्मीदवार जयाप्रया के खिलाफ आपत्तिजनक टिप्पणी के मामले में घिरे सपा नेता आजम खान, एफआईआर दर्ज, राष्ट्रीय महिला आयोग ने जारी किया नोटिस, तमाम राजनीतिक दलों ने की निंदा.  चुनावों का मौसम है तो बयानबाज़ियां भी होंगी, लेकिन ये बयानबाज़ियां जब मर्यादाओं की सीमाओं को लांघ जाए तो सबकी चिंताएं बढना जायज हैं । लेकिन तेवर किसी एक पार्टी या दल तक सीमित नहीं, नफरत को हवा देते, धर्म के नाम पर धमकाते या वोट मांगते, महिला-पुरुष के खांचों को बांटते ऐसे बयान दावा करते हैं कि उनका निशाना विपक्षी पार्टी होती हैं।  बयानबाजी का स्तर सीमा से नीचे गया तो चुनाव आयोग भी सख्त हो गया । आयोग ने उत्तर प्रदेश के मुख्यमंत्री योगी आदित्यनाथ और बसपा प्रमुख मायावती को सांप्रदायिक बयान देने के कारण अलग अलग अवधि के लिये चुनाव प्रचार करने से प्रतिबंधित कर दिया है।  सोमवार को ही, शीर्ष अदालत ने धर्म के आधार पर नफरत फैलाने वाली बयानबाज़ियों को लेकर चुनाव आयोग से पूछा कि इस मामले में अब तक क्या कदम उठाए गए हैं। एक जनहित याचिका की सुनवाई करते हुए सुप्रीम कोर्ट ने कहा कि आयोग को इस मामले में जल्द से जल्द कदम उठाने चाहिए।  अदालत के इस निर्देश के कुछ ही समय बाद चुनाव आयोग ने क़दम उठाते हुए यूपी के मुख्यमंत्री योगी आदित्यनाथ को 72 घंटों के लिए किसी भी तरह की चुनावी रैली, रोड शो, मीडिया को दिए जाने वाले साक्षात्कार और जनसंपर्कों के दूसरे साधन जैसे मीडिया के दूसरे साधन और सोशल मीडिया पर रोक लगा दी, वहीं इसी तरह की 48 घंटों की पाबंदी मायावती पर भी लगाई गई। दोनों नेताओं पर ये पाबंदियां 16 अप्रैल को सुबह छ बजे से शुरु होगी।  सोमवार को सुप्रीम कोर्ट में मामला कांग्रेस के अध्यक्ष राहुल गांधी का भी था, उन पर आरोप था कि उन्होंने रफाल विमान मामले में बयानबाज़ी करके अदालत की अवमानना की है। भाजपा सांसद मीनाक्षी लेखी की याचिका पर शीर्ष अदालत ने कहा कि इस तरह की बयानबाज़ी सही नहीं है । अदालत ने साफ कहा कि राहुल गांधी ने अपनी टिप्पणी को गलत तरीके से इस न्यायालय का बताया है । कोर्ट ने मामले पर  कॉंग्रेस अध्यक्ष से 22 अप्रैल तक जवाब मांगा और अगली सुनवाई के लिए 23 अप्रैल की तारीख तय की ।  वरिष्ठ भाजपा नेता अरुण जेटली ने रफाल मामले पर अदालत की अवमानना पर ट्विटर पर प्रतिक्रिया देते हुए कहा कि-सच हमेशा अलग से ही दिखता है, जहां झूठ उसे छू भी नहीं पाता चाहे कोई कितना भी कुछ कर ले। जनसंवाद में कैसी भाषा का इस्तेमाल करना चाहिए राहुल गांधी को ये अभी सीखने की ज़रूरत है। राहुल गांधी की राजनीति में बोलने की आज़ादी का मतलब शायद झूठ बोलने की स्वतंत्रता से है। भारतीय लोकतंत्र उन्हें अदालतों के आदेश फिर से लिखने की इजाज़त नहीं देते। राजनीतिक दुष्प्रचार के लिए अदालतों के आदेशों को विकृत करना राहुल गांधी की निचले स्तर की सोच का बताता है। उन्हें ये समझना होगा कि वो जितना नीचे गिरेंगे, हम उतना ही ऊंचे चढ़ते जाएंगे।  भाषाओं के इस टूटते मर्यादाओं के दौर में रविवार को एक और चौंकाने वाला बयान समाजवादी पार्टी के वरिष्ठ नेता आज़म ख़ान का आया जिन्होंने भाजपा नेता जया प्रदा पर असंसदीय टिप्पणी की। जया प्रदा आज़म ख़ान के इलाके रामपुर से ही चुनावी मैदान में हैं। आज़म ख़ान के ख़िलाफ जहां एफआईआर दर्ज हुई, वहीं राष्ट्रीय महिला आयोग ने मामले की घोर निंदा करते हुए आज़म ख़ान को कारण बताओ नोटिस जारी किया। तमाम दलों ने भी उनकी टिप्पणी को गलत बताया है ।  आज़म के बयान की निंदा करते हुए भाजपा अध्यक्ष अमित शाह ने ट्विटर पर लिखा कि आज़म ख़ान ने सिर्फ जया प्रदा का अपमान नहीं किया है बल्कि देश की करोड़ों माताओं और बहनों का अपमान किया है। साथ ही अमित शाह ने जया प्रदा मामले पर राहुल गांधी, मायावती और अखिलेश यादव से कहा कि मामले पर अपनी स्थिति स्पष्ट करें। साथ ही भाजपा अध्यक्ष ने सपा, बसपा और आज़म ख़ान से मातृशक्ति का अपमान करने के लिए माफी मांगने को कहा।  पिछले दिनों ऐसे ही एक मामले में भाजपा नेता मेनका गांधी ने सुलतानपुर में एक जनसभा के दौरान मुस्लिम समुदाय को चेतावनी देते हुए कहा था कि अगर उन्होंने उन्हें वोट नहीं दिए तो उनसे किसी तरह की मदद की उम्मीद न करें। इस मामले में भी चुनाव आयोग ने उन्हें कारण बताओ नोटिस जारी किया था। प्रचार में आरोप प्रत्यारोप अपनी जगह है लेकिन शब्दों की लक्ष्मण रेखा न लांघना हर किसी का कर्तव्य है। 