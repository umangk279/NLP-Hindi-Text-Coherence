कारपोरेट मामलों के मंत्रालय के सिरियस फ्राड इनवेस्टिगेशन ऑफिस ने कहा कंपनी ने अपने घाटे को जानबूझ कर कम दिखाने की कोशिश की 2008 से 2012 के बीच अकाउंटिग में की 7 हजार करोड़ से ज्यादा की हेरा फेरी।   भगोड़े कारोबारी विजय माल्या के खिलाफ कई एजेंसियों की जांच के जोर पकड़ने के बाद बैंकों के कई एग्जिक्युटिव, डायरेक्टर और सरकारी अधिकारी जांच के घेरे में हैं। बंद हो चुके किंगफिशर एयरलाइंस को ऋण देने में नियमों का उल्लंघन करने को लेकर यह जांच हो रही है। एसएफआईओ किंगफिशर एयरलाइंस मामले में हुई गड़बड़ियों के बारे में एक विस्तृत रिपोर्ट सौंपने वाला है। सूत्रों ने बताया कि जांच एजेंसी ने माल्या, किंगफिशर एयरलाइंस और अधिकारियों द्वारा गड़बड़ी करने के संकेत दिए हैं। साथ ही कंपनी संचालन में गंभीर गड़बड़ियों का अंदेशा जताया है। सूत्रों ने बताया कि एयरलाइंस को बिना पर्याप्त आधार के ऋण देने में बैंक अधिकारियों की भूमिका और माल्या से कुछ सरकारी अधिकारियों की मिलीभगत की विस्तृत जांच की जा रही है। उन्होंने कहा कि एसएफआईओ को जिन भी बैंकों द्वारा खामी मिली है वे सभी जांच के दायरे में हैं। एक सूत्र ने कहा कि कंपनी का बही-खाता कभी भी अच्छा नहीं था। उसकी क्रेडिट रेटिंग भी ऋण देने के लिए आवश्यक स्तर से कम थी। उसके बाद भी बैंकों ने प्रक्रिया को अनदेखा करते हुए ऋण दिया।  