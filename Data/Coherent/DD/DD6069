उन्नाव दुष्कर्म मामले में उच्चतम न्यायालय ने सीबीआई को 7 दिनों में हादसे की जांच पूरी करने के दिए आदेश, सुप्रीम कोर्ट ने दोपहर 2 बजे तक पीड़िता की मेडिकल रिपोर्ट मांगी .  उन्नाव रेप कांड में चीफ जस्टिस ने रेप पीड़िता के पिता की मौत को लेकर सवाल पूछे हैं। उन्होंने पूछा कि पीड़िता के पिता को हिरासत में लिए जाने और मौत के बीच कितना वक्त था?  क्या पिता की मौत हिरासत में हुई?  उन्नाव एसपी ने रेप पीड़िता की सुरक्षा में तैनात तीन पुलिसकर्मियों कॉन्स्टेबल सुदेश पटेल, महिला कॉन्स्टेबल सुनीता और रूबी कुमारी को लापरवाही बरतने के आरोप में सस्पेंड कर दिया है। इस बीच सुप्रीम कोर्ट ने सीबीआई को 7 दिनों में हादसे की जांच पूरी करने के लिए कहा है। उन्नाव कांड से जुड़े सारे केसों को दिल्ली ट्रांसफर कर दिया गया।  सुप्रीम कोर्ट ने यह भी कहा कि मामले से जुड़े सभी चार्जशीट दिल्ली कोर्ट में दाखिल किए जाएं। सुप्रीम कोर्ट ने दोपहर 2 बजे तक पीड़िता की मेडिकल रिपोर्ट मांगी है और साथ ही कहा है कि अगर पीड़िता एयरलिफ्ट करने की हालत में है तो उसे दिल्ली के एम्स में भर्ती कराया जाए।  पीड़िता की मां द्वारा लिखी गई चिट्ठी का जिक्र करते हुए सीजेआई ने सवाल उठाया कि वह चिट्ठी मुझ तक क्यों नहीं पहुंची?   