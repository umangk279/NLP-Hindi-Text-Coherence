देशभर के युवाओं और आम जनमानस के दिलों पर राज करने वाले देश के महान कर्मयोगी, भारतरत्न, मिसाइलमैन के नाम से लोकप्रिय पूर्व राष्ट्रपति डॉ एपीजे अब्दुल कलाम की जयंती पर राष्ट्र आज उन्हें याद कर रहा है।   15 अक्टूबर, 1931 को तमिलनाडु के रामेश्वरम में जन्मे डॉ कलाम का पूरा नाम आवुल पाकिर जैनुलाब्दीन अब्दुल कलाम था। ये डॉ कलाम की बहुमुखी प्रतिभा का ही कमाल है कि आज भारत के पास अग्नि, पृथ्वी, त्रिशूल जैसी विश्वस्तरीय उन्नत मिसाइलों का भंडार है। 1998 में उन्हीं की देखरेख में भारत ने पोखरण में अपना दूसरा सफल परमाणु परीक्षण किया। इसके बाद भारत परमाणु शक्ति संपन्न देशों की सूची में शामिल हुआ था। 