प्रधानमंत्री कार्यालय की तरफ से दखल दिए जाने के बाद, उन्नाव बलात्कार मामले की जांच उत्तर प्रदेश सरकार ने सीबीआई को सौंपी। आरोपी विधायक कुलदीप सिंह सेंगर को हिरासत में लिया गया। इलाहाबाद हाई कोर्ट इस मामले में आज सुना सकता है अपना फैसला।  उन्नाव सामूहिक दुष्कर्म मामले में आरोपी विधायक कुलदीप सिंह सेंगर को सीबीआई की टीम ने लखनऊ से हिरासत में लिया है। सेंगर को पूछताछ के लिए लखनऊ स्थित सीबीआई कार्यालय ले जाया गया है। इससे पहले कल उत्तर प्रदेश सरकार ने इस मामले की जांच सीबीआई को सौंप दी थी।  प्रधानमंत्री कार्यालय की तरफ से दखल दिए जाने के बाद मुख्यमंत्री योगी आदित्यनाथ ने इस मामले को जांच के लिए सीबीआई को सौंपा था। इस मामले में आरोपी विधायक के खिलाफ FIR दर्ज की गई है। एसआईटी की रिपोर्ट मुख्यमंत्री के सामने पेश किए जाने के बाद इस मामले में कई अधिकारियों पर भी गाज गिरी है। सीबीआई पीड़िता के साथ बलात्कार और कस्टडी में हुई उसके पिता की मौत के मामले की भी जांच करेगी। लापरवाही बरतने के आरोप में सफीपुर के सीओ कुंवर बहादुर सिंह को निलंबित कर दिया गया है। 