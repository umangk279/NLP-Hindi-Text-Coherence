प्रधानमंत्री नरेंद्र मोदी शुक्रवार को एक सम्मेलन को संबोधित करेंगे, जिसमें देश के ऐसे ज़िले शामिल होंगे जो तेज़ी से बदल रहे हैं. इस मौक़े पर प्रधानमंत्री देश के 100 पिछड़े ज़िलों के ज़िलाधिकारियों से भी मुख़ातिब होंगे.  दरअसल ये सम्मेलन न्यू इंडिया के विज़न को ध्यान में रखकर किया जा रहा है. गौरतलब है कि केंद्र सरकार देश के विकास में पीछे छूटे हुए इलाक़ों का तेज़ी से विकास करने के लिए काम कर रही है. पिछले साल अगस्त महीने में भी प्रधानमंत्री ने देश के कई ज़िलाधिकारियों के साथ वीडियो-कॉन्फ्रेंसिंग के साथ न्यू-इंडिया-मंथन के तहत संवाद किया था. उन्होंने ज़िलाधिकारियों से आर्थिक-सामाजिक स्थिति के विकास के लिए मिशन मोड में काम करने की अपील की थी. नीति आयोग ने देश में ऐसे ही 115 ज़िले चिह्नित किए हैं. इन ज़िलों के लिए केंद्र के वरिष्ठ अधिकारियों को प्रभारी के तौर पर ज़िम्मेदारी दी है. ये अधिकारी इन ज़िलों और केंद्र के बीच विकास कार्यों को गति देने में मदद कर रहे हैं. 