क्या आप सोशल मीडिया पर मिले संदेशों को उनकी सत्यता की जांच किये बिना ही फॉरवर्ड कर देते हैं ? अगर आप भी ऐसा करते हैं ऐसा है तो यह बहुत खतरनाक है। सोशल मीडिया पर इस तरह का अफवाह तंत्र  निर्दोष लोगों की जान भी ले सकता है।  महाराष्ट्र के धुले में ऐसा ही हुआ, जब  रविवार को भीड़ ने पांच लोगों को बच्चे उठाने वाला गिरोह समझकर पांचों की पीट-पीट कर हत्या कर दी। हालांकि पुलिस ने इस मामले में तुरंत कड़ी कार्रवाई की और अब तक 23 लोगों को गिरफ्तार कर लिया है, लेकिन देश में सोशल मीडिया पर झूठी खबरों के आधार पर मोब-लिंचिंग की घटनाएं लगातार बढ़ती जा रही है।  महाराष्ट्र के धुले में रविवार को भीड़ द्वारा की गई पिटाई में 5 लोगों की मौत हो जाने के मामले में पुलिस ने कठोर कार्रवाई की है और अब तक 23 लोगों को गिरफ्तार कर लिया है। पकड़े गए लोगों से अन्य आरोपियों की जानकारी निकाली जा रही है और उन्हें पकडऩे का प्रयास जारी है। इस बीच राज्य सरकार ने घटना को दुखद बताते हुए कहा है कि जांच जारी है और किसी को भी बख्शा नहीं जाएगा । राज्य सरकार ने पीडित परिवारों के लिए मुआवजे का भी एलान किया है।  धुले की घटना पहली नहीं है। बच्चा चोर गिरोह की अफवाह के चलते हाल के दिनों में गुजरात, असम, झारखंड, त्रिपुरा और तमिलनाडु में लोगों की भीड के हाथों पिटाई के मामले सामने आए हैं। इन मामलों में सोशल मीडिया की भूमिका भी खासी विवादास्पद रही है । ऐसे में लोगों को  सोशल मीडिया खासकर  व्हाटसअप पर फैलाई जा रही अफवाहों पर ध्यान न देने की जरुरत है ।  