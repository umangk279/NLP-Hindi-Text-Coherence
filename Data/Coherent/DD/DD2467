दुनिया के 185 देशों में तबाही मचा रहे घातक कोरोना वायरस संक्रमण को फैलने से रोकने के प्रयासों के तहत कई देशों में सख्ती से लॉकडाउन लागू किया गया है, जिसके कारण दुनिया की करीब आधी आबादी को घरों में ही रहने की हिदायत दी गई है. इस वायरस के संक्रमण को काबू करने के लिए तमाम प्रयासों के बावजूद लोगों के संक्रमित होने और मरने का सिलसिला थम नहीं रहा है.  स्पेन में पिछले 24 घंटे में कोरोना वायरस के संक्रमण से रिकॉर्ड 849 लोगों की मौत हो गई, जिससे देश में इस महामारी से मृतकों की संख्या बढ़कर 8,189 हो गई है. पिछले 24 घंटे में 9,222 लोग इस वायरस से संक्रमित पाए गए हैं, जिससे पुष्ट मामलों की कुल संख्या बढ़कर 94,417 हो गई है. आधिकारिक सूत्रों से एकत्र जानकारी के अनुसार दुनियाभर में इस वायरस से मरने वालों की संख्या मंगलवार को बढ़कर 38,466 हो गई. चीन में दिसंबर में सामने आए कोरोना वायरस के पहले मामले के बाद से दुनिया के 185 देशों और क्षेत्रों में 8 लाख से अधिक लोगों के इस वायरस से संक्रमित होने के मामले दर्ज किए गए हैं. इटली में इस बीमारी से 11,591 लोगों की मौत हो चुकी है. देश में कुल 1,01,739 लोग संक्रमित हैं और 14,620 लोग स्वस्थ्य हो चुके हैं. फ्रांस में इस वायरस के कारण 3,024 लोगों की मौत हो चुकी है और देश में संक्रमण के कुल 44,550 मामले सामने आए हैं. ईरान में मंगलवार को कहा कि कोरोना वायरस से 141 और लोगों की मौत हो गई, जिससे देश में इस महामारी से मृतकों की संख्या बढ़कर 2,898 हो गई है. अमेरिका में संक्रमितों की संख्या सर्वाधिक है. देश में कुल 1,64,610 लोग संक्रमित मिले हैं, 3,170 लोगों की मौत हुई है और 5,764 लोग बीमारी से उबर चुके हैं. बेल्जियम में कोरोना वायरस से संक्रमित 12 वर्षीय एक लड़की की मौत हो गई. एक सरकारी प्रवक्ता डा. इमैनुएल आंद्रे ने बताया, ''कम उम्र में मौत होना एक असामान्य घटना है. उन्होंने कहा कि लड़की की मौत ने हमें चकित कर दिया है." इस बीमारी से जूझ रहे बेल्जियम में कोरोना वायरस से एक बच्चे की मौत होने का यह पहला मामला है. बेल्जियम में कोरोना वायरस से 705 लोगों की मौत हो चुकी है. तंजानिया और आइवरी कोस्ट में कोरोना वायरस संक्रमण के कारण पहली मौत का मामला सामने आया, जबकि दक्षिण सूडान में संक्रमण का पहला मामला दर्ज किया गया. चीन में 3,305 लोगों की मौत इस वायरस से हो चुकी है. कुल 81,518 मामले सामने आए हैं और संक्रमित हुए 76,052 लोग स्वस्थ हो चुके हैं. चीन में सोमवार से संक्रमण के 48 नए मामले सामने आए हैं और एक व्यक्ति की मौत हुई है. रूस में एक ही दिन में कोरोना वायरस के सर्वाधिक 500 मामले सामने आने के बाद इस महामारी के प्रकोप को रोकने के लिए मंगलवार को लॉकडाउन का दायरा बढ़ा दिया गया. रूस के 85 में से अब तक 40 से ज़्यादा क्षेत्रों में लॉकडाउन लागू कर दिया गया है. 