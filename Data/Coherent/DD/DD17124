हरियाणा के मुख्यमंत्री मनोहर लाल ने गुरुग्राम के रायन इंटरनैशनल स्कूल में हुए प्रद्युम्न हत्याकांड की जांच CBI से कराए जाने की सिफारिश की है। प्रद्युम्न की शोक सभा में शामिल होने के लिए कल उसके घर पहुंचे मुख्यमंत्री ने इस मामले की CBI जांच का ऐलान किया। उन्होंने यह भी बताया कि रायन स्कूल प्रबंधन को 3 महीने के लिए प्रदेश सरकार ने टेकओवर कर लिया है।   रायन इंटरनेशनल स्कूल गुडगांव में एक सात साल के बच्चे की हत्या कर दी गई थी। इस मामले में बस कंडक्टर अशोक कुमार को हरियाणा पुलिस ने गिरफ्तार किया है। इस हादसे के बाद से अभिभावकों में स्कूल के प्रति काफी रोष देखा जा रहा है। मुंबई हाईकोर्ट ने कल रायन इंटरनेशनल स्कूल के संचालक आगस्टीन पिंटो, ग्रेस पिंटो और रेयान पिंटो की अग्रिम जमानत की याचिका को खारिज कर दिया। हाईकोर्ट ने इन तीनों को एक दिन की मोहलत देते हुए इस मामले में गुडग़ांव अदालत में जाने के लिए कहा है। साथ ही हाईकोर्ट ने इन तीनों की विदेश यात्रा पर रोक लगाते हुए तीनों का पासपोर्ट मुंबई पुलिस मुख्यालय में जमा करने का आदेश भी जारी किया।   