कोलंबो में खेले गए निधास ट्रॉफी त्रिकोणीय टी-20 श्रृंखला के अंतिम लीग मुकाबले में भारत ने बांग्लादेश को 17 रन से हरा कर फाइनल में प्रवेश कर लिया है.  पहले बल्लेबाजी करते हुए भारत ने बांग्लादेश के सामने जीत के लिए 177 रन का लक्ष्य रखा. सलामी बल्लेबाज रोहित शर्मा और शिखर धवन ने जमकर बल्लेबाजी की और मैदान पर शानदार शॉट्स लगाए. इस बीच शिखर धवन को 35 के स्कोर पर रूबेल होसैन ने बोल्ड कर भारत को पहला झटका दिया. इसके बाद रोहित शर्मा और सुरेश रैना के बीच शतकीय साझेदारी देखने को मिली. अंतिम दस ओवर में भारत ने 105 रन बनाए. सुरेश रैना भी 47 रन बनाकर रुबेल हुसैन का ही शिकार बने. रोहित शर्मा 89 रन की शानदार पारी खेलकर पारी की अंतिम गेंद पर रन आउट हुए. निर्धारित 20 ओवर में भारत ने 3 विकेट के नुकसान पर 176 रन बनाए. जीत के लिए मिले 177 रनों के लक्ष्य का पीछा करने उतरी बांग्लादेश की शुरुआत खऱाब रही. उनके सलामी बल्लेबाज लिटन दास 7 रन बनाकर वाशिंगटन सुंदर का शिकार बने. सौम्य सरकार केवल 1 रन का ही योगदान दे पाए. लेकिन इसके बाद मुशफिकुर रहीम ने बेहतरीन बल्लेबाजी कर जीत की उम्मीद जगाई. पुछल्ले बल्लेबाजों में से सब्बीर रहमा ने 27 रन बनाए, लेकिन रन गति कम होने की वजह से बांग्लादेश के बल्लेबाजों के ऊपर दबाव बन गया. इस तरह निर्धारित 20 ओवर में बांग्लादेश की टीम केवल 159 रन ही बना सकी. इस तरह भारत ने यह मैच आसानी से 17 रन से अपने नाम कर लिया. 