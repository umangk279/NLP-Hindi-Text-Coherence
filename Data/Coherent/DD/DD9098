ऑस्ट्रेलिया की पहली पारी 235 रन पर सिमटी, ट्रेविस हैड 72 रन बनाकर शामी का शिकार बने  भारत और ऑस्ट्रेलिया के बीच एडीलेड में खेले जा रहे सीरीज़ के पहले टेस्ट के तीसरे दिन बारिश का खलल देखने को मिला। मैदान गीला होने के कारण तीसरे दिन का खेल देर से शुरु हुआ। 7 विकेट पर 191 रन से आगे खेलते हुए ऑस्ट्रेलिया ने पहला विकेट मिचेल स्टार्क के रूप में गंवाया। स्टार्क 15 रन बनाकर जसप्रीत बुमराह का शिकार बने। इसके बाद एक बार फिर बारिश के कारण खेल रोकना पड़ा।  72 के स्कोर पर ट्रेविस हैड को आउट कर मोहम्मद शामी ने भारत को बड़ी कामयाबी दिलाई। अगली ही गेंद पर शामी ने हेज़लवुड को आउट कर 235 रन पर ऑस्ट्रेलियाई पारी का अंत कर दिया। इस तरह भारत को पहली पारी के आधार पर 15 रन की बढ़त मिली। भारत ने पहली पारी में 250 रन बनाए थे। 