71 साल के राम नाथ कोविंद देश के अगले राष्ट्रपति होंगे। बेहद सरल और सहज स्वभाव के कोविंद ने बहुमत का आंकड़ा पार कर लिया है। इस जीत के बाद आज कानपुर देहात जिले के डेरापुर के परौंख गांव में चारों ओर खुशी का माहौल है।    कोविंद का जन्म इसी गांव में 1 अक्टूबर 1945 को हुआ था। मैकूलाल और कलावती के पुत्र राम नाथ कोविंद ने कानपुर यूनिवर्सिटी से बीकॉम और एलएलबी की पढ़ाई की। निर्वाचित राष्ट्रपति राम नाथ कोविंद वकील के रूप में दिल्ली हाई कोर्ट में प्रैक्टिस की एससी, एसटी, महिलाओं के हितों के लिए उन्होंने कई काम किए। आपातकाल के बाद कोविंद ने जून 1975 में दिल्ली हाईकोर्ट में वकालत से करियर की शुरुआत की और बतौर वकील दिल्ली हाई कोर्ट में प्रैक्टिस की। 1980 से 1993 तक वो सुप्रीम कोर्ट में केंद्र सरकार के स्टैंडिग काउंसिल में भी रहे। 12 साल तक राज्यसभा सांसद रहे कोविंद कई महत्वपूर्ण संसदीय समितियों के सदस्य भी रहे हैं। इनकी पहचान दलित हितों के मुद्दों के पैरोकार के रूप में रही है। छात्र जीवन में कोविंद ने अनुसूचित जाति, जनजाति और महिलाओं के लिए कई बड़े काम किया और शिक्षा से जुड़े कई अहम मुद्दों को उठाया।  कहा जाता है कि वकालत के दौरान कोविंद ने ग़रीब दलितों के लिए मुफ़्त में क़ानूनी लड़ाई लड़ी। कोविंद की शादी 30 मई 1974 को सविता कोविंद से हुई थी। बेहद सरल जीवन जीने वाले कोविंद परौख गांव का अपना पैतृक मकान बारातघर के रूप में दान कर चुके हैं। इनके जीवन का सबसे महत्वपूर्ण क्षण अगस्त 2015 को आया, जब वो बिहार के राज्यपाल बने। वे बीजेपी के राष्ट्रीय प्रवक्ता, बीजेपी के दलित मोर्चा के राष्ट्रीय अध्यक्ष और अखिल भारतीय कोरी समाज के अध्यक्ष भी रहे। सरल औऱ सहज स्वभाव के राम नाथ कोविंद के कारण आज परौंख गांव खुशियों से झूम रहा है। 