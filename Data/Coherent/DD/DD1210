देश में अब तक 3 लाख 79 हजार 892 कोविड रोगी उपचार के बाद स्‍वस्‍थ हो चुके हैं. पिछले 24 घंटे में इस वायरस से 20 हजार 32 रोगी ठीक हुए हैं. स्‍वस्‍थ होने की दर 60.73 प्रतिशत हो गई है.  स्‍वास्‍थ्‍य और परिवार कल्‍याण मंत्रालय ने बताया कि पिछले 24 घंटे में 20  हजार 903 लोगों में संक्रमण की पुष्टि हुई है. अब देश में कोविड मरीजों की कुल संख्‍या 6 लाख 25 हजार 544 हो गई है. एक दिन में सामने आने वाले मामलों की यह सर्वाधिक संख्‍या है. 379 लोगों की मृत्‍यु के साथ मृतकों की कुल संख्‍या 18 हजार 213 हो गई है. इस समय देश में दो लाख 27 हजार चार सौ 39 मरीजों का इलाज चल रहा है. इस बीच, भारतीय आयुर्विज्ञान अनुसंधान परिषद-आईसीएमआर के अधिकारी ने बताया कि पिछले 24 घंटे में देश की विभिन्‍न प्रयोगशालाओं में दो लाख 41 हजार 5 सौ 76 नमूनों की जांच की गई है. भारत में यह महामारी फैलने के बाद एक दिन में किए जाने वाले नमूनों की जांच की यह सबसे अधिक संख्‍या है. अब तक कुल 92 लाख 97 हजार 749 नमूनों की जांच की गई है. आईसीएमआर लगातार जांच केंद्रों में वृद्धि कर रहा है. अब तक 1,074 प्रयोगशालाओं को कोविड-19 जांच की अनुमति दी गई है. इनमें 775 सरकारी और 299 निजी प्रयोगशालाएं हैं. 