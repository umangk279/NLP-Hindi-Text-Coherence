सरकार ने देश में चुनाव के लिए धन उपलब्‍ध कराने की व्‍यवस्‍था को पारदर्शी बनाने के उद्देश्‍य से चुनाव बॉण्‍ड योजना को अंतिम रूप दे दिया है। प्रोनोट के रूप में ये बॉण्‍ड एक धारक दस्‍तावेज होगा। यह ब्‍याज मुक्‍त बैंकिंग प्रपत्र होगा।  वित्‍तमंत्री अरुण जेटली ने लोकसभा को बताया कि यह बॉण्‍ड एक हजार, दस हजार, एक लाख, दस लाख और एक करोड़ रुपये की राशि के होंगे। चुनाव में काले धन के इस्तेमाल को रोकने और राजनीतिक दलों के चंदे की प्रक्रिया को पारदर्शी बनाने के लिए केंद्र सरकार शुरु से ही काफी गंभीर रही है । इसके लिए केंद्र सरकार ने बजट में चुनावी बांड की स्कीम का एलान किया था । मंगलवार को सरकार की ओर से इस बांड की रूपरेखा की घोषणा की गयी । वित्त मंत्री अरुण जेटली ने लोकसभा में इसका एलान किया ।  राजनीतिक दलों को चंदे के लिए ब्याज मुक्त बांड जनवरी, अप्रैल, जुलाई और अक्तूबर महीने में खरीदे जा सकते हैं। चंदा देने वाले लोग भारतीय स्टेट बैंक की कुछ तय शाखाओं से ये चुनावी बांड खरीद सकेंगे । इन चुनावी बांड की मियाद 15 दिनों की होगी। इस मियाद के भीतर पंजीकृत राजनीतिक दलों को चंदे के तौर पर बांड देने होंगे। चुनावी बांड 1,000 रुपये, 10,000 रुपये, एक लाख रुपये, 10 लाख रुपये और एक करोड़ रुपये के मूल्य में उपलब्ध होंगे। वित्त मंत्री ने  कहा कि इस व्यवस्था के आरंभ होने से देश में राजनीतिक दलों को मिलने वाले चंदे की पूरी प्रक्रिया में काफी हद तक पारदर्शिता आएगी।  