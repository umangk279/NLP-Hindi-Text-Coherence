जोहानिसबर्ग में पांच ट्वेंटी-ट्वेंटी मैचों की क्रिकेट श्रृंखला के तीसरे मैच में दक्षिण अफ्रीका की महिला टीम ने भारतीय महिला टीम को पांच विकेट से हरा दिया। श्रृंखला में भारतीय महिला टीम अभी भी दो- एक से आगे है।  अच्छी शुरुआत के बावजूद भारतीय महिला क्रिकेट टीम बल्लेबाजी क्रम ध्वस्त होने के कारण दक्षिण अफ्रीका के खिलाफ तीसरे टी20 अंतरराष्ट्रीय क्रिकेट मैच में 133 रन पर सिमट गई। टास हारकर बल्लेबाजी करने उतरी भारतीय टीम कप्तान हरमनप्रीत कौर (48) और स्मृति मंधाना (37) की पारियों की बदौलत 12वें ओवर में दो विकेट पर 93 रन बनाकर काफी अच्छी स्थिति में थी लेकिन इन दोनों के पवेलियन लौटने के बाद भारतीय पारी 17 .5 ओवर में सिमट गई। हरमनप्रीत ने 30 गेंद की अपनी पारी में दो छक्के और छह चौके मारे। पहले ही ओवर में अनुभवी मिताली राज (00) का विकेट गंवाने के बाद हरमनप्रीत और स्मृति ने दूसरे विकेट के लिए तेजी से 55 रन जोड़े। लेग स्पिनर डेन वान नीकर्क ने स्मृति को मोसेलिन डेनियल्स के हाथों कैच कराके इस साझेदारी को तोड़ा। स्मृति ने 24 गेंद का सामना करते हुए पांच चौके और एक छक्का जड़ा। तेज गेंदबाज शबनम इस्माइल (30 रन पर पांच विकेट) ने हरमनप्रीत को विकेट के पीछे कैच कराके पहली सफलता हासिल की और फिर भारतीय पारी को समेटने में अहम भूमिका निभाई। तेज गेंदबाज मासाबाता क्लास (20 रन पर दो विकेट) ने शबनम का अच्छा साथ निभाया जिससे भारत ने अंतिम पांच विकेट सिर्फ नौ रन जोड़कर गंवाए। 