वित्त मंत्री अरुण जेटली ने कहा है कि सरकार ने रियल एस्टेट के क्षेत्र में उल्लेखनीय काम किया है. उन्होंने कहा कि नए अध्यादेश से घर खरीदने वाले लोगों को लाभ मिला है.  अरुण जेटली ने अपने ब्लॉग में लिखा कि '1991 के आर्थिक उदारीकरण के बाद नई टॉउनशिप को बनाने, शहरीकरण और ख़ासतौर पर उप-नगरीकरण में असाधारण प्रगति हुई है. यह रुझान बढ़ सकता है. आर्थिक प्रगति ने आशाओं को बढ़ाया है. इसके साथ ही खरीदारी करने की क्षमता में बढ़ोतरी, गांवों से शहरों की तरफ पलायन और जीवन जीने की गुणवत्ता में सुधार हुआ है. बड़ी टॉउनशिप के आस-पास रियल एस्टेट की बड़ी परियोजनाएं आ रही हैं. इनमें से कई व्यवसायिक रियल इस्टेट डेवसपर हैं. यह एक ऐसा क्षेत्र भी है, जिसमें कई गैरजिम्मेदार लोगों ने भी प्रवेश किया. कुछ डेवलपर्स के पास खुद के सीमित संसाधन हैं. इन्होंने घर खरीदने वाले लोगों के पैसों का इस्तेमाल और ज्यादा भूमि खरीदने में किया और कर्ज में डूब गए. इससे घर खरीदने वाले लोग सबसे ज्यादा प्रभावित हुए. इन लोगों पर तिहरी मार पड़ी. इन्होंने अपनी बचत को डेवलपर के साथ निवेश किया. हो सकता है इन्होंने कर्ज के बदले ईएमआई का भुगतान किया और पहले से रह रहे आवास के किराए का भुगतान किया अथवा मजबूरी में किसी वैकल्पिक आवास में रहे हो. नए अध्यादेश से आवंटियों को ताकत मिली है. वे अब वित्तीय ऋणदाता के तौर पर देखा जाता है. वे अब डेवलेपर के खिलाफ कॉर्पोरेट दिवालियापन के तहत कार्रवाई शुरू कर सकते हैं. उनके पास अब कर्जदाताओं की समिति में शामिल होने के अधिकार के साथ मतदान का भी अधिकार है. वे प्रस्ताव की प्रक्रिया को प्रभावित कर सकते हैं. 