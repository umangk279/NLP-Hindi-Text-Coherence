केंद्रीय मंत्री जयंत सिन्हा ने अपने पिता और पूर्व वित्त मंत्री यशवंत सिन्हा द्वारा देश की आर्थिक स्थिति पर लगाए गए आरोपों का दिया जवाब, जयंत सिन्हा ने कहा मोदी सरकार के बुनियादी बदलावों के होंगे दूरगामी परिणाम।    केंद्र सरकार की आर्थिक नीतियों पर पिता यशवंत सिन्हा के लेख का जवाब उनके बेटे और नागरिक उड्डयन राज्यमंत्री जयंत सिन्हा की तरफ से आया है।  उन्होंने अपने पिता की राय से असहमति जाहिर करते हुए केंद्र सरकार की आर्थिक नीतियों का जमकर बचाव किया है। उन्होंने कहा कि वर्तमान अर्थनीति नए भारत के निर्माण की दिशा में उठाया गया कदम है। पारदर्शी, प्रतियोगी और प्रगतिशील अर्थव्यवस्था के लिए बदलाव हो रहे हैं। उन्होंने कहा कि  एक या दो तिमाही के नतीजों से अर्थव्यस्था का आकलन ठीक नहीं। जीएसटी और नोटबंदी गेमचेंजर हैं। उन्होंने कहा कि करीब 5000 गांव ही ऐसे बचे हैं, जहां बिजली पहुंचाना बाकी है, जो 2018 तक लक्ष्य पूरा कर लिया जाएगा।  उन्होंने ये भी कहा कि हाल ही में जो लेख लिखे गए हैं, उसमें तथ्यों की कमी रही है।  