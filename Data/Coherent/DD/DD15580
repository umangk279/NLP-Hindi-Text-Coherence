एक ओर सिने जगत से जुड़ी हस्तियाँ, तो दूसरी ओर उत्सुक सिने प्रेमी। उत्साह, उल्लास और सिने संसार की समूची तैयारियों के बीच, फिल्म महोत्सव JIFF 2018 का भव्य आगाज़ हुआ। गोलछा सिनेमा [जयपुर] में, अगले चार दिनों तक बहुतेरी राष्ट्रीय – अन्तर्राष्ट्रीय फिल्मों के प्रदर्शन।  दीप प्रज्वलन कर, फिल्म महोत्सव की शुरुआत की गई, जहां मंच पर सुरेंद्र बोहरा, राजीव अरोड़ा, संदीप संचेती , मार्क प्लेन, जिफ संस्थापक हनु रोज़ मौजूद रहे। फिल्म महोत्सव के संयोजक हनु रोज़ की ओर से, मंच पर उपस्थित मेहमानों का स्वागत किया गया।  हनु रोज ने जिफ की एक दशक की यात्रा के बारे में अनुभव साझा किए। उन्होने कहा कि राष्ट्रीय – अन्तराष्ट्रीय फिल्कारों का उत्साह ही उन्हें JIFF का आयोजन करते रहने के लिए प्रेरित करता है, और वह इस सफल यात्रा पर गर्व महसूस करते हैं। हनु ने कहा कि लोकप्रिय फिल्म सितारों की बजाय, वास्तविक कलाकारों की फिल्मों को लोगों तक पहुंचाना ही JIFF का उद्देश्य है। इसी क्रम में, जिफ की ओर से, फ्रांस से आए गोरुने एप्रिकिआन, यूके से कैटरीना फिलिप्पो, यूके से पॉल कार्टिज, हंगरी से डोरा एलेक, फिनलैंड से रूपे ओलेनियस, यूके से फिलिप्पा फ्रिस्बि; वहीं चन्द्र शेखर, विवेक शर्मा और विभूति पाण्डे का सम्मान किया गया।   कार्यक्रम के भव्य शुभारम्भ के साथ, सुरेन्द्र बोहरा को लाइफ टाइम अचीवमेंट अवॉर्ड से सम्मानित किया गया। सुरेन्द्र बोहरा हिन्दी सिनेमा के जाने – माने प्रोड्यूसर और डायरेक्टर हैं। दिल्ली और राजस्थान से डिस्ट्रीब्यूशन की शुरुआत करने वाले बोहरा की पहली प्रोड्यूस्ड मारवाड़ी फिल्म थी – माँ मने क्यूँ परणाई। वहीं, रिषि कपूर और जूही चावला के अभिनय से सजी फिल्म साजन का घर से उन्होने फिल्म – निर्देशन का सफर शुरू किया, जो लगातार जारी रहा। सुरेन्द्र बोहरा ने JIFF को बधाई देते हुए कहा कि यह किसी भी अन्तराष्ट्रीय फिल्म उत्सव से बेहतर है चूंकि यह ज़मीन से जुड़े फिल्मकारों को दर्शकों तक पहुंचाने का कार्य कर रहा है। बोहरा ने कहा कि उनके लिए यह लाइफ टाइम अचीवमेंट अवार्ड, जीवन का सबसे बड़ा पुरस्कार है। संदीप संचेती ने जिफ को इस फिल्म महोत्सव के भव्य आयोजन के लिए सराहा। साथ ही, फिल्म देखने पहुंचे, दर्शकों को धन्यवाद दिया। राजीव अरोड़ा ने मंच से कहा कि यह उनके लिए एक खास पल है। उन्होने कहा कि जिफ सरीखे फिल्म उत्सव के जरिए, विश्व भर से विविध फिल्में, जयपुर वासियों तक पहुंचेगी। शाम 6 बजे, हिन्दी फिल्म अंग्रेजी में कहते हैं का प्रदर्शन किया गया। हरीश व्यास निर्देशित अंग्रेजी में कहते हैं में अभिनय कर चुकी समूची टीम – एकावली खन्ना, शिवानी रघुवंशी, पंकज त्रिपाठी, बृजेन्द्र काला, अंशुमान झा और इशिप्ता चक्रवर्ती मंच पर मौजूद रहे। फिल्म से जुड़े अभिनेताओं ने कहा कि वे JIFF के शुक्रगुजार हैं कि उनकी फिल्म, इस मंच के माध्यम से बड़ी संख्या में दर्शकों तक पहुंचेगी। फिल्म निर्देशक हरीश व्यास ने बताया कि अंग्रेजी में कहते हैं, लगभग 50 बरस के यशवंत बत्रा के इर्द – गिर्द घूमती है, जो अपनी पत्नी को रिझाने के लिए तमाम तरह की रोमांटिक कवायदें करता है। यह देखना रोमांचक है कि इस अधेड़ उम्र में यशवंत, वह सारी बातें और हरकतें करता है, जो अकसर युवाओं को करते देखा जाता है। यह JIFF 2018 का 10वां सफल आयोजन है। इस मर्तबा JIFF 2018 राजस्थान को समर्पित है। अगले पाँच दिनों में, गोलछा सिनेमा और मणिपाल यूनिवर्सिटी में फिल्मों का प्रदर्शन, सिने संवाद, चर्चा और अन्य कलात्मक गतिविधियों का आयोजन जारी रहेगा। देशी – विदेशी फिल्मों के प्रदर्शन के साथ ही, फिल्मकारों से खुला संवाद भी जारी रहेगा। आगामी कार्यक्रमों की झलक -  7 जनवरी को 11 बजे - ईश मधु तलवार, हसरत जयपुरी के जीवन और समय पर चर्चा करेंगे। 12:30 बजे - राकेश गोगना वेब सीरीज़ और मोबाइल फिल्म मेकिंग के गुर सिखाएंगे। 2 बजे – आर्ट कैम्प के अन्तर्गत इरा टाक, सुरेन्द्र पाल जोशी और डॉ. अश्विन दालवी से सिनेमा और विजुवल आर्ट पर चर्चा करेंगी। गोलछा सिनेमा  में लैंड मी योर आइज़ के निर्देशक डोरा एलक से दोपहर 1 बजे, और बर्ड्स इन फ्लाइट की निर्देशक सुनीता मिश्रा से 2 बजे, सवाल – जवाब का सिलसिला रहेगा। दूसरी ओर, गोलछा सिनेमा  में फिल्म इंकब्लॉट से जुड़े वेदान्ती दानी, पवी त्रेहन, युवराज कुमार और विनायक पिंपल, 11 बजे दर्शकों से रूबरू होंगे। 4: 30 बजे जस्ट अ फ्लिंग के निर्देशक गोरुने एप्रिकिआन, सिने प्रेमियों से मुखातिब होंगे।   इन फिल्मों का होगा प्रदर्शन –  कार्यक्रम के दूसरे दिन – 11 से 1 बजे - सोच, हाउ टू सेव यॉर बेस्ट फ्रैंड, इंकब्लॉट, जॉब, फ्रेम्ड, टू बैलून्स, ह्यूमैनिटी विद लिटिल फ्रैंड्स। इन फिल्मों का होगा प्रदर्शन –  