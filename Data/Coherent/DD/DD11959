भारत आईसीसी टेस्ट टीम रैंकिंग में शीर्ष स्थान पर बरकार है लेकिन इंग्लैंड पांच मैचों की श्रृंखला में 4-1 की जीत के साथ चौथे स्थान पर पहुंच गया है। विराट कोहली की अगुआई वाली भारतीय टीम ने श्रृंखला की शुरुआत 125 अंक के साथ की थी लेकिन श्रृंखला गंवाने के बाद उसके 115 अंक रह गए हैं।  भारत को मंगलवार को समाप्त हुए पांचवें और अंतिम टेस्ट में 118 रन से हार का सामना करना पड़ा था जिससे उसने इंग्लैंड को श्रृंखला 1-4 से गंवा दी। इंग्लैंड ने श्रृंखला की शुरुआत पांचवें स्थान और 97 अंक के साथ की थी लेकिन दुनिया की नंबर एक टीम भारत के खिलाफ बड़ी जीत से उसको आठ अंक का फायदा हुआ है और टीम न्यूजीलैंड को पीछे छोड़ते हुए 105 अंक के साथ चौथे स्थान पर पहुंच गई है। जो रूट की इंग्लैंड की टीम अब दक्षिण अफ्रीका और आस्ट्रेलिया से सिर्फ एक अंक पीछे है। इन दोनों टीमों के 106 अंक हैं लेकिन आस्ट्रेलिया की टीम दशमलव अंक में बेहतर स्थिति में होने के कारण दूसरे स्थान पर है। न्यूजीलैंड के 102 अंक हैं जिससे इन चार टीमों के बीच अब सिर्फ पांच अंक का अंतर है।  