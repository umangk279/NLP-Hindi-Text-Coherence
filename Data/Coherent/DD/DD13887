प्रधानमंत्री नरेंद्र मोदी ने सिंगापुर में तीन भारतीय मोबाइल भुगतान एप को पेश किया।  इस पहल का उद्देश्य देश के डिजिटल भुगतान प्लेटफार्म का अंतरराष्ट्रीयकरण करना है।  सिंगापुर के एक कारोबारी कार्यक्रम में पीएम मोदी ने भारत के भीम, रूपे और यूपीआई एप को पेश किया। भारत की रूपे डिजिटल भुगतान प्रणाली को सिंगापुर की 33 साल पुरानी नेटवर्क फोर इलेक्ट्रोनिक ट्रांसफर्स (एनईटीएस) से जोड़ा गया है।  तीन दिनों की सिंगापुर यात्रा पर पहुंचे प्रधानमंत्री नरेंद्र मोदी के लिए प्रौद्योगिकी के विकास में रणनीतिक साझेदारियों को कायम करना प्रमुख एजेंडे में से एक है। इस मुद्दे पर प्रधानमंत्री नरेंद्र मोदी ने आगे बढ़कर देश के डिजिटल मिशन को वैश्विक मंचों पर सबसे आगे रखा है। मरीना बे सैंड्स में व्यापारिक और सामुदायिक कार्यक्रम को संबोधित करने से पहले प्रधानमंत्री नरेंद्र मोदी ने भीम ऐप को सिंगापुर के नेट्स के साथ मिलकर लांच किया। डिजिटल इंडिया के अभियान में इसे एक बड़ा कदम माना जा रहा है। प्रधानमंत्री नरेंद्र मोदी ने कहा कि इस मामले में विश्व के देश भारत में अवसर तलाश सकते हैं। पीएम मोदी ने कहा कि भारत और सिंगापुर डिजिटल विश्व को बनाने में एक नए साझेदार के रूप में उभर रहे हैं। दोनों देशों के बीच भविष्य  की साझेदोरी को आगे बढ़ाते हुए प्रधानमंत्री नरेंद्र मोदी और सिंगापुर के पीएम ने भारत-सिंगापुर उद्यम और नवोन्मेष प्रदर्शिनी का दौरा किया। इस मौके पर उद्यमियों ने एक से बढ़कर एक नायाब तकनीक को पेश किया। जिसमें आर्टिफिसियल इंटेलीजेंस, ब्लाकचैन, डाटा एनालिटिक्स, मशीन लर्निंग और साइबर सुरक्षा शामिल है। प्रधानमंत्री नरेंद्र मोदी ने गुजरात के एक स्कूल के छात्रों से बातचीत की। गौरतलब है कि अटल नवोन्मेष मिशन के तहत अटल टिंकरिंग लैब के लिए ये छात्र काम करते हैं। इन्होंने सुरक्षित ड्राइव के कंसेप्ट को आगे बढ़ाया है। प्रदर्शिनी में प्रधानमंत्री का ध्यान स्वास्थ्य सेवाओं के लिए बनाए गए नवोन्मेष पर भी गया। इसमें पोर्टेबल किट का इस्तेमाल कर स्वास्थ्य संकेतों को जांचा जा सकता है। ये आयुष्मान भारत के क्षेत्र में एक बड़े प्रयोग के तौर पर इस्तेमाल हो सकता है। शुक्रवार को न्यू इंडिया इनोवेशन सेंटर का उद्घाटन होगा। ये भारत-सिंगापुर के बीच स्टार्ट अप इको सिस्टम के लिए ब्रिज का काम करेगा। शुक्रवार को ही भारतीय और सिंगापुर के संस्थानों के बीच कई समझौते पर हस्ताक्षर होंगे। 