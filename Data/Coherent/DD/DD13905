केंद्रीय मंत्री हरदीप सिंह पुरी और दिल्ली के मुख्यमंत्री अरविंद केजरीवाल ने सोमवार को दिल्ली मेट्रो के मजेंटा लाइन पर जनकपुरी पश्चिम से कालकाजी मंदिर सेक्शन पर मेट्रो को हरी झंड़ी दिखाकर रवाना किया। इस रूट पर मेट्रो की सेवा आज से आम जनता के लिए शुरू हो जाएगी।  दिल्ली मेट्रो की मजेंटा लाइन पर जनकपुरी पश्चिम से कालकाजी मंदिर खंड को आज से आम जनता के लिए खोल दिया गया है। दिल्ली एनसीआर के परिवहन की लाइफलाइन कही जाने वाले दिल्ली मेट्रो की एक और सौगात जनता को मिल गई है। और ये सौगात है मजेंटा लाइन के जनकपुरी पश्चिम से कालकाजी मंदिर तक कॉरीडोर के रूप मे।  दिल्ली मेट्रो के तीसरे चरण में अब तक शुरू किया ये सबसे लंबा खंड है। इस खंड की कुल लंबाई 24 दशमलव 82 किलोमीटर है जिसमें 21 दशमलव 8 किलोमीटर जहां भूमिगत है तो वहीं 2 दशमलव 9 किलोमीटर एलिवेडिट। इस सबसे लंबे कॉरिडोर में कुल 16 मेट्रो स्टेशन हैं। जिसमें 14 भूमिगत और केवल दो एलिवेटिड । इनमें  जनकपुरी पश्चिम, डाबडी मोड, दशरथ पुरी, पालम, सदर बाजार, टर्मिनल 1 हवाई अड्डा, शंकर विहार, वसंत विहार, मुनिरका, आर के पुरम, आईआईटी, हौज खास, पंचशील पार्क, चिराग दिल्ली, ग्रेटर कैलाश एंकलेव और  नेहरू एंकलेव शामिल हैं। जनकपुरी से कालकाजी मंदिर के बीच दो इंटरचेंज स्टेशन भी हैं जिनमें जनकपुरी पश्चिम और हौज खास मेट्रो की ब्लू और येलो लाइनों को मजेन्टा लाइन से जोडेंगे। इस खंड पर हौज खास स्टेशन को दिल्ली मेट्रो का सबसे गहरा स्टेशन बनाया गया है जोकि 29 मीटर की गहराई पर है। इसके अलावा जनकपुरी पश्चिम में देश में सबसे लंबी ऊंचाई वाले एस्केलेटर्स लगाए गए हैं।  इतना ही नहीं मेट्रो स्टेशनों पर अद्भूत कलाकृतियां भी बनाई गईं हैं जो स्टेशन पर आने वाले हर यात्री को अपनी ओर आकर्षित करेंगी। गौरतलब है कि मेट्रो का जनकपुरी पश्चिम से कालकाजी मंदिर खंड , जनकपुरी पश्चिम से नोएडा के बौटेनिकल गार्डन तक मजेंटा लाइन का हिस्सा है। अब मेट्रो का परिचालन नेटवर्क बढ़कर 277 किलोमीटर हो गया है और मेट्रो स्टेशनों की संख्या 202 पहुंच गई है।  