केंद्रीय मंत्री अरुण जेटली ने एक बार फिर से ब्लॉग लिखकर देश की आर्थिक तरक्की की कहानी को देश के साथ साझा किया है. दुनिया की छठी सबसे बड़ी अर्थव्यवस्था बनने के बाद जेटली ने लिखा की विरोधियों को बेवजह विरोध करना बंद कर देना चाहिए. मोदी सरकार की आर्थिक नीतियों का ही असर है कि भारत आज इस मुकाम पर पहुंचा है.  केंद्र की नरेंद्र मोदी सरकार लगातार गरीबों के कल्याण और देश की अर्थव्यवस्था को मजबूत करने के लिए काम कर रही है, जिसके नतीजे भी दिखने लगे हैं. दो दिन पहले भी विश्व बैंक ने भारत को दुनिया की छठी सबसे बड़ी अर्थव्यवस्था करार दिया. लेकिन कांग्रेस जैसे विरोधी मोदी सरकार पर सवाल उठाते रहते हैं. केंद्रीय मंत्री अरुण जेटली ने बार फिर अपने ब्‍लॉग के जरिए ऐसे विरोधियों पर हमला बोला है. उनका कहना है कि सरकार की नीतियों से भारत की अर्थव्‍यवस्‍था में लगातार सुधार हो रहा है और विश्‍व बैंक ने भी इस पर अपनी मुहर लगा दी है. जेटली ने लिखा, 'हाल ही में जारी विश्व बैंक के आंकड़ों से पता चलता है कि भारत अब छठी सबसे बड़ी अर्थव्यवस्था बन गया है, जिसकी वजह से फ्रांस सातवें स्थान पर खिसक गया है. पिछले चार वर्षों से सबसे तेजी से बढ़ती अर्थव्यवस्था होने के नाते हम अगले दशक को आर्थिक विस्तार के रूप में देख सकते हैं. हम कारोबारी सुगमता और एक पसंदीदा निवेश गंतव्य के रूप में भारत की रैंकिंग में पहले ही बड़ा सुधार देख चुके हैं.’ जेटली ने बताया कि तेजी से बढ़ती अर्थव्यवस्था के कई फायदे देखने को मिल रहे हैं. इसमें अधिक खपत, अधिक उत्पादन, अधिक उद्योग, सेवा क्षेत्र का विस्तार, अधिक शहरीकरण, अधिक नौकरियां, अधिक आर्थिक गतिविधि और निश्चित रूप से अधिक राजस्व शामिल है. जेटली ने बताया कि कैसे मोदी सरकार कांग्रेस सरकारों से उलट गरीबों के कल्याण में लगी है. उन्होंने लिखा, ‘इस बारे में मोदी सरकार का दृष्टिकोण बिल्‍कुल स्‍पष्‍ट है. हम कांग्रेस पार्टी की 1970 और 1980 की नीति को नहीं अपनाएंगे. इस दौरान कांग्रेस पार्टी ने सिर्फ लुभावने नारे दिए थे. तब 'गरीबी हटाओ' का नारा दिया गया, लेकिन जमीन पर इसका कोई फायदा देखने को नहीं मिला. लेकिन इसके विपरीत वर्तमान प्रधानमंत्री नारे देने में नहीं काम करने में यकीन रखते हैं. उन्होंने ऐसे मुश्किल लक्ष्य और कार्यक्रमों की घोषणा की जो पहली नजर में असंभव तो नहीं, लेकिन बेहद मुश्किल प्रतीत होते हैं. वह वास्तविक कार्यान्वयन के साथ इसका पालन करते हैं और अपना वादा पूरा करके दिखाते हैं. इसलिए ग्रामीण भारत की शक्‍ल लगातार बदल रही है.' जेटली ने बताया कि कैसे मोदी सरकार गांव, गरीब और किसान के लिए तमाम योजनाओं के साथ ही बजट खर्च कर रही है. जेटली के मुताबिक सरकार इस साल गावों में आजीविका और आधारभूत ढांचे के लिए 14.34 लाख करोड़ रुपये खर्च करेगी. सरकार कृषि लोन के लिए 11 लाख करोड़ रुपये वितरित करेगी. किसान क्रेडिट कार्ड मत्स्य पालन और पशुपालन के लिए भी दिए जा रहे हैं. 14 खरीफ फसलों के लिए एमएसपी 150 फीसदी तक बढ़ा दिया गया है. सरकार ने किसानों की आय दोगुनी करने के लिए बजट का आवंटन किया है. किसानों के लिए सिंचाई योजना, फसल बीमा योजना और पशुपालन के लिए भारी रकम आवंटित की गई है. जेटली ने लिखा है कि प्रधानमंत्री नरेंद्र मोदी ने पारंपरिक सोच प्रक्रिया को बदल दिया है और यह सुनिश्चित किया कि ग्रामीण भारत और कम विशेषाधिकार प्राप्त लोगों को संसाधनों का पहला अधिकार प्राप्त हो. कांग्रेस ने भारत के गरीबों को सिर्फ नारा दिया. लेकिन प्रधानमंत्री मोदी ने उन्हें संसाधन दिए हैं. इससे तेजी से विकास सुनिश्चित होगा और गरीबी में तेजी से कमी आएगी. 