कर्नाटक के चित्रदुर्ग लोकसभा क्षेत्र में सूखा काफी बड़ी चुनौती है. इसके अलावा उद्योगों की कमी भी इस इस सीट के प्रमुख मुद्दों में शामिल है. यहां राज्य की अन्य 13 सीटों के साथ 18 अप्रैल को मतदान होना है, जिसके लिए सियासी पारा काफ़ी चढ़ गया है.  चित्रदुर्ग जिले का तोपुरामालिगे गांव जहां पानी की किल्लत से लोग बेहाल हैं. फ्लोराइड की समस्या इस गांव की तल्ख़ हकीकत है. विनम्मा की उम्र महज 50 साल है. फ्लोराइड की समस्या से बीते 15 साल से ग्रसित हैं. स्थिति है कि अब चलने-फिरने में भी दिक्कत है. जीआर वेणुगोपाल भी 59 साल के हैं. अपनी खेती की जमीन है लेकिन फ्लोराइड ने वक्त से पहले बुढ़ापा ला दिया है. 8 साल से खेती-बाड़ी छोड़ घर में बैठे हैं. गांव में फ्लोराइड के कारण कहीं घुटने की तो कहीं ब्लड प्रेशर और कहीं दांतों में खराबी आम बात है. हालांकि गांव में फ़िल्टर मशीन लगी है, जिसमें कार्ड के हिसाब से पानी मिलता है. लेकिन फ़िल्टर के पास की गंदगी बहुत कुछ कहने के लिए काफी है. फ़िल्टर का पानी भी ग्रामीणों को बहुत ज्यादा फायदा नहीं पहुंचा रहा. कारण है कि तीन महीने के बाद ही ये फिल्टर मशीन दम तोड़ देती है, जिसे ठीक करने की सुध प्रशासन आसानी से नहीं लेता. अब चुनाव है, तो उम्मीदवार तमाम समस्याओं के निराकरण के वादे कर रहे हैं. चित्रदुर्ग परम्परागत रूप से कांग्रेस का गढ़ मानी जाती है. अभी तक हुए 16 लोकसभा चुनाव में यहां 11 बार कांग्रेस प्रत्याशी को जीत मिली है. 2009 में केवल एक बार यहां से भाजपा प्रत्याशी ने जीत का स्वाद चखा था. अनुसूचित जाति के लिए सुरक्षित सीट पर कांग्रेस ने वर्तमान सांसद बीएन चंद्रप्पा को मैदान में उतारा है, तो वहीं भाजपा ने तेजतर्रार नेता नारायणस्वामी पर विश्वास जताया है. चित्रदुर्ग में करीब 16 लाख 61 हज़ार मतदाता हैं. जिसमें 8 लाख 44 हज़ार पुरुष और 8 लाख 16 हज़ार महिला मतदाता हैं. जिले में 8 विधानसभा क्षेत्र हैं. चित्रदुर्ग लोकसभा सीट पहले मैसूर स्टेट में आती थी तब इसे चित्तल दुर्ग कहा जाता था. साल 1977 में यह सीट कांग्रेस राज्य में शामिल हुई. 