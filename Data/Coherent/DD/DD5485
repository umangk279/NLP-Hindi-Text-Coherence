वरिष्ठ वकील और पूर्व कानून मंत्री राम जेठमलानी का 95 वर्ष की उम्र में निधन। पिछले काफी वक्त से बीमार जेठमलानी ने दिल्ली स्थित अपने आवास पर ली अंतिम सांस। प्रधानमंत्री नरेंद्र मोदी, गृह मंत्री अमित शाह और कानून मंत्री रविशंकर प्रसाद ने जताया जेठमलानी के निधन पर शोक।  देश के दिग्गज वकीलों में शुमार राम जेठमलानी का आज सुबह 95 साल की उम्र में निधन हो गया। जेठमलानी पिछले कुछ समय से गंभीर रूप से बीमार चल रहे थे। जेठमलानी अटल बिहारी वाजपेयी की सरकार में केंद्रीय कानून मंत्री रहे थे। उनका निधन दिल्ली स्थित उनके आवास पर हुआ। वे भाजपा की ओर से राज्यसभा सांसद भी रह चुके हैं। जेठमलानी वर्तमान में राजद से राज्यसभा सांसद थे। जेठमलानी ने 17 साल की उम्र में ही वकालत की डिग्री हासिल कर ली थी। एक वकील होने के नाते जेठमलानी ने देश के कई बहुचर्चित केस लड़े थे।  प्रधानमंत्री नरेंद्र मोदी ने जेठमलानी के निधन पर शोक व्यक्त किया है। अपने ट्वीट संदेश में पीएम मोदी ने कहा कि जेठमलानी के रुप में देश ने एक विशिष्ट अधिवक्ता को खो दिया है, जिसने न्यायालय और संसदीय कार्यप्रणाली में काफी योगदान दिया। इन दुखद क्षणों में उनके परिवार, दोस्तों और उनके प्रशंसकों के प्रति मेरी संवेदना।  