देश कोरोना वायरस के संक्रमण से जूझ रहा है। जूझ नहीं रहा, एक बड़ी जंग लड़ रहा है। संक्रमण को फैलने से रोकने के लिए केंद्र सरकार ने पूरे देश में 21 दिन के लॉकडाउन की घोषणा कर दी है। न कोई कहीं जा सकता है, न कोई कहीं से आ सकता है। ऐसे में अपने अपनों से दूर लोग किन परिस्थितियों से जूझ रहे हैं, इसका अंदाजा लगाना बेहद मुश्किल है। संकट की इस घड़ी में मलयाली समाज केरल से दूर रह रहे मलयालियों की हर संभव मदद में जुटा हुआ है।  ऑल इंडिया रेडियो की केरल यूनिट ने राज्य के बाहर रह रहे मलयालियों से बात की और उनके हाल लिये। इस दौरान उनकी प्रतिक्रियाएं भावुक करने वाली थीं। इस बातचीत में सबसे खास बात यह रही कि दुनिया भर में रह रहे इस समय एक दूसरे की मदद में जुटे हुए हैं। मंगलवार 24 मार्च को शाम 6:35 बजे प्रसारित 'श्रद्धा' नाम के इस कार्यक्रम में केरल समाजम भोपाल, अहमदाबाद के पदाधिकारी मोहन नायर ने अहमदाबाद से फोन पर बताया कि किस तरह से गुजरात में मलयाली समाज एक दूसरे की मदद कर रहा है। केरल समाजम, अहमदाबाद में केरल के लोगों का एक संगठन है। संगठन से जुड़े लोग अहमदाबाद में रह रहे मलयालियों की न केवल  मदद कर रहे हैं बल्कि कोरोना वायरस से लड़ने के लिए उन्हें जागरूक भी कर रहे हैं। कर्नाटक के मदिकेरी में ऑल इंडिया रेडियो के कर्मी रंजीत ने बताया कि यहां रह रहे मलयाली नियमित रूप से एक दूसरे का हाल ले कर यह सुनिश्चित कर रहे हैं कि वो ठीक हैं या नहीं। मैसुरु व उसके आस-पास फिलहाल किसी मलयाली के संक्रमित होने की खबर नहीं मिली है। लेकिन सभी एक दूसरे को सतर्क रहने के हर संभव संदेश दे रहे हैं। ऑस्ट्रेलिया में रह रहे इंजीनियर पीए सुधीर ने बताया कि प्रधानमंत्री स्कॉट मॉरिसन के नेतृत्व में ऑस्ट्रेलियाई सरकार इस महामारी से लड़ने के लिए पुरजोर कोशिशें कर रही है। ऑस्ट्रेलिया में करीब एक लाख लोग केरल के मूल निवासी हैं। हजारों मलयाली छात्र ऑस्ट्रेलिया के स्कूल, कॉलेजों और विश्‍वविद्यालयों में पढ़ाई कर रहे हैं। अधिकांश स्कूल बंद कर दिये गये हैं। सार्वजनिक स्थलों पर लॉकडाउन कर दिया गया है। ऑस्ट्रेलिया में रहने वाले मलयालियों के समक्ष फिलहाल कोई गंभीर संकट नहीं आया है। लेकिन इस बात से इंकार नहीं कर सकते कि आगे चलकर स्थिति खराब भी हो सकती है। 