भारत और जापान के बीच मजबूत होते संबंधों का एक और उदाहरण, जापान ने भारतीयों के लिए वीज़ा नियमों को सरल बनाया, नए नियम 1 जनवरी से लागू होंगे, जापान अल्पकालिक यात्रा के लिए मल्टीपल एंट्री वीजा भी जारी करेगा    जापान अगले वर्ष एक जनवरी से ऐसे भारतीयों के लिये वीजा नियमों को सरल बनायेगा जो कम अवधि तक रूकने के लिये बहु प्रवेश वीजा के लिये आवेदन करते हैं। जापानी उच्चायोग ने कहा कि सरलीकृत वीजा व्यवस्था में न केवल वीजा आवेदन दस्तावेजों को सरल बनाया जायेगा बल्कि पात्र आवेदनकर्ताओं के लिये दायरे में विस्तार भी किया जायेगा। सरलीकृत वीजा व्यवस्था में आवेदक के नियोजन प्रमाणपत्र और कारण स्पष्ट करने से संबंधित पत्र की जरूरत से बहु प्रवेश वीजा के आवेदनकर्ताओं को छूट प्रदान करने का प्रावधान होगा। बहु प्रवेश वीजा के लिये आवेदन करने वालों को तीन दस्तावेज देने होंगे जिनमें पासपोर्ट, फोटो के साथ वीजा आवेदन पत्र और वित्तीय क्षमता को साबित करने वाले कागजात या किसी उद्यम से जुड़े होने को साबित करने वाला दस्तावेज शामिल होगा। इसमें कहा गया है कि बहु प्रवेश वीजा की वैधता अधिकतम 5 वर्ष होगी और इसके तहत अधिकतम 90 दिनों तक रूका जा सकेगा।  