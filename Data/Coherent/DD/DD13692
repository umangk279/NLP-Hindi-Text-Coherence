नीति आयोग की चौथी संचालन समिति की बैठक के समापन सत्र को संबोधित करते हुए प्रधानमंत्री नरेंद्र मोदी ने विभिन्न मुख्यमंत्रियों द्वारा जल संरक्षण, कृषि, मनरेगा जैसे मसलों पर दिए गए कई अन्य सुझावों की सराहना की. प्रधानमंत्री ने कहा कि कल्याणकारी योजनाओं के कार्यान्वयन से लोगों के जीवन में व्यवहारगत बदलाव भी आ रहा है.  नई दिल्ली में आयोजित नीति आयोग की संचालन समिति की चौथी बैठक में केंद्र और राज्यों को देश के विकास में बराबर का भागीदार माना गया. राष्ट्रपति भवन में आयोजित बैठक की अध्यक्षता प्रधानमंत्री नरेंद्र मोदी ने की. देश की नीतियों को मूर्त रूप देने वाली उच्च संस्था नीति आयोग की बैठक में केंद्रीय मंत्रिमंडल के वरिष्ठ सहयोगियों के साथ 23 राज्यों के मुख्यमंत्री और एक उप-राज्यपाल ने हिस्सा लिया. पूर्वोत्तर के राज्यों में आई बाढ़ पर प्रधानमंत्री नरेंद्र मोदी ने मुख्यमंत्रियों को सभी जरूरी मदद मुहैया कराने का आश्वासन दिया. प्रधानमंत्री नरेंद्र मोदी ने 15 अगस्त, 2018 तक 115 आकांक्षापूर्ण जिलों के 45,000 अतिरिक्त गांवों तक सात प्रमुख योजनाओं का सार्वभौमिक कवरेज उपलब्ध कराने के प्रति केंद्र सरकार की प्रतिबद्धता दोहराई.  उन्होंने कहा कि नीति आयोग द्वारा चिन्हित 115 आकांक्षापूर्ण जिलों की तर्ज पर राज्य आकांक्षापूर्ण ब्लॉक के रूप में राज्य के कुल ब्लॉक के 20 प्रतिशत को चिन्हित करने के लिए अपने खुद के मानकों को निर्धारित कर सकते हैं. प्रधानमंत्री ने सभी राज्यों से उनके सरकारी भवनों, कार्यालय निवासों और स्ट्रीटलाइटों में एलईडी बल्ब का उपयोग करने का अनुरोध किया. उन्होंने सुझाव दिया कि इसे एक निश्चित समय सीमा के भीतर कार्यान्वित किया जा सकता है. प्रधानमंत्री ने कहा कि 2022 तक न्यू इंडिया के विजन को पूरा करने के लिए किसानों की आय को दोगुना करना, आकांक्षापूर्ण जिलों के विकास, आयुष्मान भारत, मिशन इंद्रधनुष और पोषण मिशन पर ध्यान देना होगा. उन्होंने कहा कि समग्र शिक्षा अभियान के तहत शिक्षा के लिए व्यापक दृष्टिकोण को अपनाया गया है. प्रधानमंत्री ने कहा कि इन कल्याणकारी योजनाओं के कार्यान्वयन से लोगों के जीवन में व्यवहारगत बदलाव भी आ रहा है. इस परिप्रेक्ष्य में उन्होंने यूरिया का नीम लेपन, उज्ज्वला योजना, जन धन खातों और रुपे डेबिट कार्डों का उल्लेख किया. उन्होंने कहा कि किस प्रकार ये योजनाएं लोगों के जीवन में सुधार ला रही हैं. बैठक की जानकारी देते हुए नीति आयोग के उपाध्यक्ष राजीव कुमार ने कहा कि प्रधानमंत्री ने मुख्यमंत्रियों द्वारा जल संरक्षण, कृषि, मनरेगा जैसे मसलों पर दिए गए कई अन्य सुझावों की सराहना की. नीति आयोग के उपाध्यक्ष राजीव कुमार ने यह भी कहा कि आयुष्मान भारत को लागू किए जाने को लेकर सभी राज्यों ने काफी उत्साह दिखाया. प्रधानमंत्री ने वित्तीय बचत और उससे संसाधनों के बेहतर उपयोग जैसे विभिन्न पहलुओं को ध्यान में रखते हुए लोकसभा और विधानसभा के लिए एक ही साथ चुनाव कराए जाने पर व्यापक परिचर्चा करने एवं सलाह-मशविरे की अपील की. 