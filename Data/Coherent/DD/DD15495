इजरायल के प्रधानमंत्री बेंजामिन नेतनयाहू भारत की 6 दिवसीय यात्रा पर आज नई दिल्ली पंहुच रहे हैं. प्रधानमंत्री के साथ आ रहे प्रतिनिधि मंडल में कृषि, जल, साइबर सुरक्षा, स्वास्थ्य सेवा और सुरक्षा क्षेत्र की इजरायल की कई कंपनियों के कारोबारी भी शामिल हैं.  प्रधानमंत्री बेंजामिन नेतन्याहू अपने दौरे में दिल्ली के साथ-साथ आगरा, अहमदाबाद और मुंबई का भी दौरा करेंगे. बेंजामिन नेतन्याहू 15 तारीख को प्रधानमंत्री के साथ द्विपक्षीय वार्ता करेंगे और इसके बाद पीएम उनके लिए लंच का आयोजन करेंगे. 15 जनवरी को शाम को वो राष्ट्रपति रामनाथ कोविंद और विदेश मंत्री सुषमा स्वराज से मुलाकात करेंगे. इसी दिन दोनों नेता दूसरे भारत-इजरायल सीईओ फोरम के साथ ही बिजनेस इवेंट में हिस्सा लेंगे. 16 जनवरी को दोनों नेता रायसीना डॉयलाग में हिस्सा लेंगे. 17 तारीख को वो गुजरात का दौरा करेंगे, जहां तमाम कार्यक्रम होंगे. 18 तारीख को उनका मुंबई में कई कार्यक्रमों में हिस्सा लेने का कार्यक्रम है. 19 तारीख को वो स्वदेश रवाना हो जाएंगे. पीएम की पिछली इजरायल यात्रा से भारत-इजरायल संबंधों में नया इतिहास बना था और इस बार दोनों नेताओं के बीच की इस मुलाकात पर फिर पूरी दुनिया की नजरें टिकी हुई हैं. दोनों नेताओं की इस मुलाकात में द्विपक्षीय और आपसी हित के तमाम मसलों पर चर्चा के साथ ही अंतराष्ट्रीय विषयों पर भी बात होने की उम्मीद है. पीएम ने अपनी पिछली यात्रा के दौरान कहा था कि भारत इजरायल को विकास में साझीदार मानता है और दोनों देशों को आतंकवाद जैसी तमाम चुनौतियों से मिलकर लड़ना है. माना जा रहा है कि आतंकवाद का मसला दोनों देशों की बातचीत में अहम रह सकता है. दोनों देशों में खेती और जल को लेकर तमाम समझौते हुए हैं और इसमें आगे विस्तार की उम्मीद है. दोनों देश मिलकर नेशनल वाटर कंजर्वेशन प्रोग्राम भी शुरू करने की कोशिशें कर रहे हैं. दरअसल शुरुआत की कांग्रेस सरकारों ने इजरायल के साथ संबंधों को नजरंदाज किया लेकिन बाद में कांग्रेस के ही पीवी नरसिम्हा राव की सरकार ने इजरायल से संबंध स्थापित किया. एनडीए की अटल बिहारी वाजपेयी की सरकार ने 2003 में सबसे पहले इजरायल के तत्कालीन प्रधानमंत्री दिवंगत एरियल शेरॉन ने भारत का दौरा किया और तब से दोनों देशों के सबंध मजबूत होने शुरू हुए और अब पीएम मोदी ने इसे आगे बढ़ाया है. मोदी सरकार बनने के बाद अक्टूबर, 2015 में राष्ट्रपति प्रणब मुखर्जी इजरायल का दौरा करने वाले पहले राष्ट्रपति बने. दरअसल दोनों ही देश आतंकवाद से पीड़ित हैं और पीएम मोदी और नेतन्याहू दोनों आतंकवाद के ख़िलाफ़ सख़्त रुख अपनाने वाले नेता के तौर पर जाने जाते हैं. दोनों देशों में रक्षा, सुरक्षा, सामरिक, आर्थिक, विज्ञान व प्रौद्योगिकी के क्षेत्र में लंबे समय से  सहयोग रहा है. दोनों देश अब सहयोग के नए रास्ते तलाशने के अलावा द्विपक्षीय सहयोग को प्रगाढ़ और व्यापक करने के लिए लगातार सक्रिय हैं. माना जा रहा है कि पीएम मोदी की यात्रा के बाद अब नेतन्याहू की यात्रा दोनों देशों के रिश्तों को मज़बूती देने में मील का पत्थर साबित होगी.  