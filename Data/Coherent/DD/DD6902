मंत्रियों के बीच मंत्रालयों के बंटवारे के साथ ही सिलसिला शुरु हो गया, कार्यभार ग्रहण करने का। लेकिन इसके साथ ही सामने आई सरकार की प्रतिबद्धता और आगे की दृष्टि। जिसमें, विकास की प्रक्रिया को आगे बढ़ाने और लक्ष्यों को समयबद्ध तरीके से पूरा करने का जोश भी दिखा।  केंद्र में नई सरकार बनने और उसके बाद मंत्रालयों एवं विभागों के आवंटन के साथ ही नए मंत्रियों द्वारा बिना समय गँवाए पदभार संभालने का सिलसिला जारी है। निर्मला सीतारमण ने शुक्रवार को देश के वित्त मंत्री के रूप में अपनी नई जिम्मेदारी संभाली। पिछली सरकार में वाणिज्य और रक्षा मंत्री के रूप में बेहतरीन कामकाज के बाद अब उन्हें बहुत ही महत्वपूर्ण कार्य को संभालने के लिए पदोन्नत किया गया है। उनका तत्काल ध्यान आम बजट पर होगा जहां उन्हें विकास को बढ़ाने और सामाजिक क्षेत्र की योजनाओं पर सरकार के कल्याण खर्च को बढ़ाने के बीच संतुलन बनाने का काम करना होगा।  भारत के शीर्ष राजनयिक के रूप में सेवानिवृत्त होने के लगभग 16 महीने बाद, पूर्व विदेश सचिव एस जयशंकर ने विदेश मामलों के मंत्री के रूप में पदभार संभाला। 1977 के एक बैच के IFS अधिकारी, जयशंकर ने पेइचिंग के साथ कठिन वार्ताओं को संभालने के लिए लद्दाख के डेपसांग और डोकलाम में घुसपैठ संकट के समाधान में महत्वपूर्ण भूमिका निभाई थी।  केंद्रीय सूचना और प्रसारण मंत्री प्रकाश जावड़ेकर ने भी शुक्रवार को कार्यभार संभाला। उन्होंने लोकतंत्र में मीडिया द्वारा निभाई गई महत्वपूर्ण भूमिका पर प्रकाश डाला और एक स्वतंत्र प्रेस के प्रति सरकार की प्रतिबद्धता को दोहराया। उन्होंने भाषण और अभिव्यक्ति की स्वतंत्रता के महत्व के बारे में भी बात की और कहा कि ये देश के लोकतांत्रिक लोकाचार का एक महत्वपूर्ण हिस्सा है। रेलवे को सुरक्षित, संरक्षित और तेज बनाने के अपने पहले मिशन के साथ जारी रखते हुए, केंद्रीय मंत्री पीयूष गोयल ने रेल मंत्रालय का कार्यभार संभाला। उन्होंने वाणिज्य और उद्योग मंत्री के रूप में भी कार्यभार संभाला। उन्होंने कहा कि वह पूर्व मंत्री सुरेश प्रभु जैसे दूरदर्शी शख्सियत के द्वारा किए गए काम को जारी रखेंगे और मंत्रालय के काम को आगे ले जाने की पूरी कोशिश करेंगे। रमेश पोखरियाल निशंक ने भी नए मानव संसाधन विकास मंत्री के रूप में पदभार संभाला लिया। उन्होंने आश्वासन दिया कि वो उनसे उम्मीदों और विश्वास को प्राप्त करने की कोशिश करेंगे। नए रसायन एवं उर्वरक मंत्री डीवी सदानंद गौड़ा ने कहा कि मंत्रालय में नई पहल करने की ज़रूरत है ताकि लोगों तक लाभ पहुंचे। धर्मेंद्र प्रधान ने पेट्रोलियम और प्राकृतिक गैस मंत्रालय के कैबिनेट मंत्री के रूप में पदभार ग्रहण किया। उन्होंने कहा कि पिछले पांच वर्षों में बहुत सारे सुधार और पहल किए गए हैं और उनकी टीम ने पिछले पांच वर्षों में अथक परिश्रम किया। साथ ही उन्होंने कहा कि हम एक चुनौती के रूप में और जिम्मेदारी लेंगे तथा और भी कठिन काम करेंगे। 2022 तक किसानों की आय दोगुनी करने के प्रस्ताव को पूरा करने के लिए, पीएम ने वरिष्ठ नेता गिरिराज सिंह को पशुपालन, डेयरी और मत्स्य पालन का काम सौंपा है। पीएम मोदी के प्रति आभार व्यक्त करते हुए, गिरिराज सिंह ने कहा कि वह प्रधानमंत्री द्वारा दिखाए गए रोड मैप पर काम करेंगे। अल्पसंख्यक मामलों के मंत्री मुख्तार अब्बास नकवी ने भी अपना पदभार संभाल लिया है। पिछली सरकार में भी वो इसी विभाग के मंत्री थे। कई अन्य मंत्रियों ने भी एक मंत्री के तौर पर देश की सेवा करने का मौका दिए जाने के लिए प्रधानमंत्री के प्रति आभार व्यक्त किया और कार्य को पूरा करने में अपने सर्वोत्तम प्रयासों का आश्वासन दिया। एनडीए सरकार का लगातार दूसरा कार्यकाल मंत्रीमंडल की इस नई टीम के लिए एक चुनौती और एक अवसर है जो युवाओं और अनुभव का मिश्रण है। नई टीम सही दिशा में काम शुरू करने और उनके लिए निर्धारित लक्ष्यों को प्राप्त करने के लिए हर संभव प्रयास करने के लिए पूरी तरह तैयार है। उनमें क्षमता है और विश्वास भी है। 