भारतीय कप्तान विराट कोहली आईसीसी टेस्ट बल्लेबाजों की रैंकिंग में ऑस्ट्रेलिया के कप्तान स्टीव स्मिथ के बाद दूसरे स्थान पर बने हुये हैं जबकि एशेज श्रृंखला के चौथे मैच में नाबाद दोहरा शतक लगाने वाले एलिस्टेयर कुक नौ स्थान की छलांग लगाकर आठवें पायदान पर पहुंच गए हैं।  मेलबर्न और पोर्ट एलिजाबेथ टेस्ट के खत्म होने के बाद आज जारी हुई रैंकिंग में कुक ने दोहरे शतक के दम पर साल का अंत शीर्ष 10 में किया। 33 साल के इस सलामी बल्लेबाज की नाबाद 244 रन की पारी से इंग्लैंड ने चौथे टेस्ट की पहली पारी में 491 रन बनाये। साल की शुरुआत 15वीं रैंकिंग से करने वाले कुक एशेज श्रृंखला में 10वीं रैंकिंग के साथ उतरे थे। कुक पर 17 अंकों की बढ़त के साथ दक्षिण अफ्रीका के हाशिम आमला सातवें स्थान पर हैं। स्मिथ ने मेलबर्न मैच में 76 और नाबाद 102 की पारी से शीर्ष पर अपना स्थान और मजबूत किया। स्मिथ के नाम पर 947 अंक हैं और उन्होंने भारतीय कप्तान पर 54 अंक की मजबूत बढ़त बना रखी है। रैंकिंग में सुधार करने वालों में इंग्लैंड के कप्तान जो रूट भी शामिल हैं। रूट और चौथे स्थान पर काबिज न्यूजीलैंड के कप्तान केन विलियमसन के समान 855 रेटिंग अंक हैं। रूट और विलियमसन ने साल की शुरूआत क्रमश: तीसरे और चौथे स्थान से की थी। ऑस्ट्रेलिया के सलामी बल्लेबाज डेविड वार्नर रूट और विलियमसन से 24 रेटिंग अंक पीछे छठे स्थान पर हैं। उन्होंने मेलबर्न में 103 और 86 रन की पारी के दम पर 30 अंक हासिल किये। वार्नर ने 2017 की शुरूआत रैंकिंग में पांचवें स्थान से की थी। गेंदबाजों की रैंकिंग में शीर्ष नौ स्थानों में कोई बदलाव नहीं हुआ। इंग्लैंड के तेज गेंदबाज जेम्स एंडरसन 892 रेटिंग अंकों के साथ पहले पायदान पर हैं। उन्होंने साल की शुरूआत 810 रेटिंग अंकों के साथ छठे स्थान से की थी। रविचंद्रन अश्विन, रविन्द्र जडेजा और रंगना हेराथ ने 2017 की शुरूआत रैंकिग में क्रमश: पहले, दूसरे और तीसरे स्थान से की और साल का अंत उन्होंने तीसरे, चौथे और छठे पायदान के साथ किया। ऑस्ट्रेलिया के जोश हेजलवुड रैंकिंग में पांचवें स्थान पर हैं। शीर्ष 10 में सिर्फ एक बदलाव हुआ है जहां दक्षिण अफ्रीका के तेज गेंदबाज मोर्ने मोर्कल 10वें पायदान पर आये हैं। 33 साल के इस तेज गेंदबाज ने जिम्बाब्वे के खिलाफ पहली पारी में 21 रन पर पांच विकेट झटके थे जिससे उनकी रैंकिंग में तीन स्थान का सुधार हुआ। लगभग दो साल में यह पहली बार है जब मोर्कल रैंकिंग में शीर्ष 10 में जगह बनाने में कामयाब रहे हैं। मोर्कल के टीम के साथी केशव महाराज जिम्बाब्वे के खिलाफ दूसरी पारी में 59 रन पर पांच विकेट झटक कर करियर के सर्वश्रेष्ठ 16वें स्थान पर पहुंच गये। हरफनमौला खिलाड़ियों की रैंकिंग में बांग्लादेश के शाकिब अल हसन पहले और अश्विन दूसरे स्थान पर हैं। 