जम्मू-कश्मीर के पुलवामा में सुरक्षाबलों के साथ मुठभेड़ में चार आतंकवादी ढेर,  पुंछ में नियंत्रण रेखा पर पाकिस्तान के संघर्षविराम उल्लंघन में BSF का एक अधिकारी शहीद। एक बच्चे ने भी गंवाई जान। दिल्ली पुलिस ने श्रीनगर से जैश के एक आतंकवादी को किया गिरफ्तार।  जम्मू-कश्मीर के पुलवामा जिले में सुरक्षा बलों और आतंकवादियों के बीच मुठभेड़ में चार आतंकवादी ढेर हो गए। वरिष्ठ अधिकारियों ने बताया कि मुठभेड़ स्थल से हथियार और भारी मात्रा में विस्फोटक सामान बरामद किया गया है। पुलिस के एक अधिकारी ने बताया कि आतंकवादियों की मौजूदगी की खुफिया जानकारी मिलने के बाद सुरक्षा बलों ने दक्षिण कश्मीर के पुलवामा जिले के लासीपोरा इलाके में घेराबंदी कर तालाश अभियान शुरू किया था।  उधर पुंछ में नियंत्रण रेखा पर पाकिस्तान के संघर्ष विराम उल्लंघन में BSF का एक अधिकारी शहीद हो गया और एक बच्चे की भी जान चली गई। इस बीच दिल्ली पुलिस ने श्रीनगर से जैश के एक आतंकवादी को गिरफ्तार  किया। 