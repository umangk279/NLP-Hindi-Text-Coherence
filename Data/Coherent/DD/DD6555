शीर्ष बल्लेबाजों के उपयोगी योगदान से दमदार स्कोर बनाने वाले वेस्टइंडीज ने कार्लोस ब्रेथवेट और केमार रोच की गेंदबाजी से शानदार वापसी करके गुरुवार को यहां अफगानिस्तान को 23 रन से हराकर विश्व कप 2019 में अपने अभियान का जीत के साथ अंत किया।  टास जीतकर पहले बल्लेबाजी के लिये उतरे वेस्टइंडीज ने छह विकेट पर 311 का दमदार स्कोर बनाया। इसके जवाब में अफगानिस्तान की टीम निर्धारित 50 ओवरों में 288 रन पर आउट हो गयी। वेस्टइंडीज की तरफ से क्रिस गेल को छोड़कर सभी बल्लेबाजों ने योगदान दिया। शाई होप (92 गेंदों पर 77), इविन लुईस (78 गेंदों पर 58) और अच्छी फार्म में चल रहे निकोलस पूरण (43 गेंदों पर 58) ने अर्धशतक जमाये जबकि कप्तान जैसन होल्डर ने 45 और शिमरोन हेटमेयर ने 39 रन का योगदान दिया। वेस्टइंडीज ने अंतिम दस ओवरों में 111 रन बनाये। अफगानिस्तान की टीम तब जीत की स्थिति में दिख रही थी जब 18 वर्षीय इकराम अलीखिल (93 गेंदों पर 86) और रहमत शाह (78 गेंदों पर 82) खेल रहे थे लेकिन इन दोनों के बीच दूसरे विकेट के लिये 133 रन की साझेदारी टूटने के बाद वेस्टइंडीज ने शानदार वापसी करके टूर्नामेंट में अपनी दूसरी जीत दर्ज की। वेस्टइंडीज और अफगानिस्तान दोनों विश्व कप सेमीफाइनल की दौड़ से पहले ही बाहर हो चुके थे। वेस्टइंडीज ने नौ मैचों में पांच अंक के साथ अंत किया जबकि अफगानिस्तान एक भी मैच नहीं जीत पाया और लगातार नौ मैचों में हार के कारण बैरंग लौटा। वेस्टइंडीज ने इस जीत से विश्व कप क्वालीफायर के फाइनल में मिली हार का बदला भी चुकता कर दिया। वेस्टइंडीज बड़े अंतर से जीत दर्ज कर सकता था लेकिन उसका क्षेत्ररक्षण बेहद खराब रहा। गेल की तारीफ करनी होगी। उन्होंने जब गेंद संभाली तो वेस्टइंडीज संकट में था। गेल ने एक शानदार कैच लिया, एक विकेट हासिल किया और एक रन आउट करने में मदद की। ब्रेथवेट सबसे सफल गेंदबाज रहे। उन्होंने 63 रन देकर चार और रोच ने 37 रन देकर तीन विकेट लिये। अफगानिस्तान ने भी कप्तान गुलबदीन नाइब (पांच) का विकेट जल्दी गंवा दिया था लेकिन रहमत और इकराम ने सकारात्मक बल्लेबाजी करके वेस्टइंडीज की पेशानी पर बल ला दिये थे। इन दोनों ने लंबे शाट खेलने के बजाय मैदानी शॉट से रन जुटाये। अफगानिस्तान ने 19वें ओवर में 100 रन पूरे कर लिये थे। रहमत ने 57 गेंदों पर वनडे में अपना 15वां और विश्व कप में पहला अर्धशतक पूरा किया। उन्हें इसके बाद 57 रन के निजी योग पर जीवनदान भी मिला जब शेल्डन कोटरेल ने लांग आन पर उनका आसान कैच टपकाया। वह हालांकि इसका फायदा नहीं उठा पाये और कार्लोस ब्रेथवेट की धीमी गेंद पर गेल को आसान कैच दे बैठे। रहमत ने दस चौके लगाये। वनडे में अपना पहला अर्धशतक जड़ने वाले इकराम को भी 73 रन के निजी योग पर जीवनदान मिला जब विकेटकीपर होप ने गेल की गेंद पर स्टंप करने का आसान मौका गंवाया। बायें हाथ के बल्लेबाज इकराम अच्छी तरह से शतक की तरफ बढ़ रहे थे लेकिन गेल की गेंद पर स्वीप करने के प्रयास में पगबाधा आउट हो गये। दिलचस्प तथ्य है कि जब गेल ने वनडे में पदार्पण किया उससे एक साल बाद इकराम का जन्म हुआ था। इकराम की पारी में आठ चौके शामिल थे। इसी ओवर में नजीबुल्लाह जादरान (31) के रन आउट होने से एक समय बेहतर स्थिति में दिख रहा अफगानिस्तान बैकफुट पर चला गया। केमार रोच ने मोहम्मद नबी (दो) को टिकने नहीं दिया जबकि समीउल्लाह शिनवारी (छह) भी लंबा शाट खेलने के प्रयास में जल्दी पवेलियन लौट गये। होल्डर ने अशगर अफगान (40) राशिद खान (नौ) के सीमा रेखा पर दर्शनीय कैच लेकर अपनी टीम की जीत सुनिश्चित की। सैयद शिरजाद ने 25 रन बनाकर हार का अंतर कम किया। इससे पहले गेल फिर से कैरेबियाई टीम को अपेक्षित शुरुआत नहीं दे पाये। उन्होंने संभलकर बल्लेबाजी की लेकिन 18 गेंदों पर सात रन ही बना पाये और दौलत जादरान की गेंद पर विकेट के पीछे कैच दे बैठे। इस तरह से गेल ने अपने संभवत: आखिरी विश्व कप में नौ मैचों में 30.25 की औसत से 242 रन बनाये जिसमें दो अर्धशतक शामिल हैं। गेल के आउट होने के बाद होप और लुईस ने दूसरे विकेट के लिये 88 रन जोड़कर पारी संवारी। होप ने इसके बाद हेटमेयर के साथ भी 65 रन जोड़े। लुईस, होप और हेटमेयर ने लंबे शाट खेलने के प्रयास में अपने विकेट गंवाये। होप और लुईस ने समान छह चौके और दो छक्के जबकि हेटमेयर ने तीन चौके और दो छक्के लगाये। इसके बाद पूरण और होल्डर ने रन बनाने का जिम्मा उठाया और डेथ ओवरों में तेजी से रन जुटाये। इन दोनों ने पांचवें विकेट के लिये 105 रन की साझेदारी की। ये दोनों आखिरी ओवर में पवेलियन लौटे। होल्डर ने अपनी पारी में चार छक्के लगाये जबकि पूरण की पारी में छह चौके और एक छक्का शामिल है। ब्रेथवेट ने आखिरी तीन गेंदों पर एक छक्का और दो चौके लगाकर टीम का स्कोर 300 रन के पार पहुंचाया। अफगानिस्तान की तरफ से दौलत जादरान ने दो विकेट के लिये 73 रन लुटाये। राशिद खान, मोहम्मद नबी और सैयद शिरजाद ने भी एक एक विकेट लिया। मुजीब उर रहमान (52 रन कोई विकेट नहीं) ने अच्छी शुरुआत की लेकिन बाद में वह निष्प्रभावी रहे।  