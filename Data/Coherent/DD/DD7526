खेलो इंडिया क्या है? इसे क्यों शुरू किया गया? इसकी ज़रूरत क्यों पड़ी? आपको इसकी जानकारी दे रहे हैं हमारे खेल संवाददाता अशोक मर्तोलिया.  ग्रासरूट लेवल में खेलों के विकास, प्रचार और प्रसार के लिए पिछले 70 सालों से देश में कई कदम उठाए गए, लेकिन 2018 में खेल मंत्रालय ने देश के युवाओं को ध्यान में रखते हुए जब खेलो इंडिया स्कूल गेम्स नाम से युवाओं के समग्र विकास के लिए एक नई योजना की शुरुआत की, तो लगा कि यह योजना भी केंद्र सरकार की अन्य योजना की तरह सिर्फ कागजी बन कर रह जाएगी, लेकिन सिर्फ दो सीज़न में ही खेलो इंडिया ने वह कर दिखाया जिसकी कल्पना भी नहीं की जा सकती. देश में खेल, संस्कृति और युवा प्रतिभावान खिलाड़ियों की बचपन में ही पहचान कर उनको प्रशिक्षण देना खेलो इंडिया का प्रमुख उद्देश्य है. साथ ही देश में खेल का एक नया ढांचा विकसित करना भी है. इस स्कीम से जुड़ने के लिए प्रतिभाशाली एथलीटों की आयु कम से कम 8 वर्ष होनी ज़रूरी है. भारत सरकार की नियमावली के अनुसार एक आवेदक खिलाड़ी केवल एक ही खेल का चुनाव कर सकता है. खेलो इंडिया स्कीम की प्रमुख विशेषताएं स्कॉलरशिप मिलने की समय-सीमा इस कार्यक्रम के तहत चुने जाने वाले खिलाड़ियों को 8 वर्ष तक स्कॉलरशिप देने की व्यवस्था की गई है. देखा जाए तो यह समय किसी भी खिलाड़ी को अपना टैलेंट सुधारने के लिए काफी है,  यह स्कॉलरशिप खिलाड़ियों को उनकी खाद्य संबंधी शारीरिक आपूर्ति एवं खेल संबंधी उपकरणों की जरूरत पूरा करने के लिए भी दी जाएगी. इसके अंतर्गत 5 लाख तक की राशि हर वर्ष एक खिलाड़ी पर खर्च की जाएगी. खिलाड़ियों के भविष्य को मज़बूती देना इस योजना के अंतर्गत सरकार ऐसे खिलाड़ियों को तैयार करती है, जो अंतरराष्ट्रीय स्तर पर देश की प्रतिभा उजागर करने का दमखम रखते हैं, हालांकि सरकार का मुख्य लक्ष्य सिर्फ एथलीट्स को ही प्रमोट करने का नहीं है, बल्कि खेलों की अहमियत पूरे देश में फैलाना है. युवाओं को ग़लत भविष्य का चुनाव करने से रोकना हमारे देश के बहुत से नौजवान सुविधाएं न होने की वजह से मज़बूरी में अपनी प्रतिभा से हटकर अपना करियर चुनते है. ऐसा अक्सर ग्रामीण एवं पिछड़े इलाकों में देखने को मिलता है, जिसकी वजह से देश और समाज दोनों पर असर पड़ता है. ऐसे में देश के काम आने वाली यह प्रतिभा सामने ही नहीं आ पाती और ये नौजवान भी अपने भविष्य को संवार नहीं पाते. इसलिए इस स्कीम का एक अन्य मकसद युवाओं को सही रास्ते पर लाना भी है, ताकि एक मज़बूत राष्ट्र का निर्माण किया जा सके. प्रतिस्पर्धा की सोच को बढ़ावा देना युवाओं के बीच प्रतिस्पर्धा सोच को विकसित कर उनमें एक नई सोच विकसित की जा सके, इसके लिए प्रतिभा पहचान समिति (TIC) का गठन किया गया है, जिसमें अर्जुन पुरस्कार और द्रोणाचार्य पुरस्कार विजेताओं को रखा गया है. इस समिति का काम योजना के लाभार्थियों को चुनना और उनके नामों का प्रस्ताव भेजना है. इसके अंतर्गत चयन किए गए खिलाड़ियों की आयु सत्यापन के लिए वैज्ञानिक और भरोसेमंद ‘TW3’ तरीके का इस्तेमाल किया गया है. जैसा कि 2018 में पुणे में हुए दूसरे खेलो इंडिया यूथ गेम्स के दौरान खेल मंत्री ने कहा कि “खिलाड़ियों की प्रतिभा की पहचान युवावस्था में करना सिर्फ हमारा नारा नहीं, बल्कि हम ऐसी खेल व्यवस्था तैयार कर रहे हैं, जिससे स्थानीय प्रतिभा को भी वैश्विक मंच मिल सके. इससे सभी भारतीयों को खेलों को मनोरंजन, शिक्षा और उत्कृष्टता के लिए अपने जीवन का हिस्सा बनाने में मदद मिल सके. 