राजस्थान में पांच दिनों से गुर्जर आंदोलनकारी सवाईमाधोपुर में रेलवे की पटरियों पर जमे हुए हैं. राज्य में गुर्जर जाति के लिए पांच फीसदी आरक्षण की मांग पर राज्य सरकार ने बैठक की और इस मामले में बुधवार को विधानसभा से एक बड़ा फैसला लेने की बात कही.  राजस्थान में आरक्षण की मांग को लेकर रेलवे ट्रैक पर बैठे गुर्जर समुदाय के लोगों पर राज्य सरकार बुधवार को बड़ा निर्णय लेकर आने वाली है. मुख्यमंत्री अशोक गहलोत की अध्यक्षता में राज्य कैबिनेट की बैठक में गुर्जर आंदोलन के कारण उपजे हालातों के सभी पहलुओं पर मंथन हुआ. खेल मंत्री अशोक चांदना ने कैबिनेट की मीटिंग के बाद कहा कि राज्य सरकार विधानसभा में गुर्जरों के लिए बुधवार को बड़ा एलान कर सकती है. गुर्जर आंदोलन के चलते रेल यातायात के अलावा सड़क मार्ग भी बाधित है. सवाईमाधोपुर में प्रशासन ने बुधवार तक इंटरनेट सेवाओं को सस्पेंड किया है. साथ ही जिला कलेक्टर ने गुर्जर नेता कर्नल किरोड़ी सिंह बैंसला को नोटिस जारी करते हुए रेलवे ट्रैक खाली करने को कहा है. कर्नल किरोड़ी सिंह बैंसला ने कहा कि गुर्जर समाज ने साफ-साफ कह दिया है कि अब बातचीत जयपुर में नहीं, यहीं पटरी पर होनी चाहिए. गुर्जर आंदोलन के कारण ट्रेनों पर बड़ा असर पड़ रहा है, एक ओर जहां अगले 3 दिन के लिए 37 ट्रेनें रद्द करने की घोषणा हो चुकी है, वहीं मंगलवार को भी 3 ट्रेनें रद्द की गई हैं और 2 ट्रेनों के रास्ते को बदला गया है. गौरतलब है कि गुर्जर नेता राज्य में सरकारी नौकरियों और शिक्षण संस्‍थानों में प्रवेश के लिए पांच प्रतिशत आरक्षण की मांग को लेकर शुक्रवार शाम से सवाईमाधोपुर के मलारना डूंगर में रेल पटरी पर बैठे हुए हैं. 