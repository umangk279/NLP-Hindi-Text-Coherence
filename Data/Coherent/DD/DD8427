प्रधानमंत्री नरेंद्र मोदी ने अरुणाचल प्रदेश की एक दिन की यात्रा में 4 हजार करोड़ रुपये से ज्यादा की परियोजनाओं की नींव रखी और लोकार्पण किया. कनेक्टिविटी, पावर सेक्टर और स्वास्थ्य के क्षेत्र में प्रधानमंत्री द्वारा दी गई विभिन्न सौगात से विकास की नई राह पर अरुणाचल के बढ़ते कदमों को रफ़्तार मिलेगी.  अरुण यानि देश में उगते सूर्य का प्रदेश अरुणाचल प्रदेश. इस अहम प्रदेश के लिए प्रधानमंत्री ने ईटानगर में करीब 4 हजार करोड़ रुपये के अलग-अलग प्रोजेक्ट की शुरुआत की. जिसमें कनेक्टिविटी से लेकर स्वास्थ्य तक तमाम योजनाएं शामिल हैं. प्रधानमंत्री ने यहां होलोंगी ग्रीन फील्ड एयरपोर्ट के निर्माण की भी आधारशिला रखी और दोबारा विकसित किए गए तेजो एयरपोर्ट का भी उद्घाटन किया. पूर्वोत्‍तर में आर्थिक विकास के साथ-साथ सामरिक दृष्टि से भी ये महत्वपूर्ण साबित होगा. हर मौसम में तवांग घाटी से संपर्क बढ़ाने के लिए प्रधानमंत्री ने 'सेला' सुरंग निर्माण की बुनियाद भी रखी और फिल्म-टेलीविजन के क्षेत्र में करियर बनाने वाले नौजवानों के लिए 'जोट' में भारतीय फिल्म और टेलीविजन संस्थान के लिए नए कैंपस का शिलान्यास किया. पारे में 110 मेगावॉट की जलविद्युत परियोजना को प्रधानमंत्री ने देश के नाम समर्पित किया. सौभाग्य योजना के तहत हर परिवार तक बिजली पहुंचाने के लिए प्रधानमंत्री ने अरुणाचल प्रदेश को बधाई दी और कहा कि अरुणाचल की तरह पूरा देश भी जल्द ही ये मुकाम हासिल कर लेगा.  एक्ट ईस्ट नीति के तहत अरुणाचल प्रदेश में रेल सहित सड़क मार्ग को विकसित करने पर भी प्रधानमंत्री ने ज़ोर दिया. प्रधानमंत्री ने यहां 50 हेल्थ और वेलनेस सेंटर की शुरुआत करते हुए कहा कि आयुष्मान योजना के जरिए सिर्फ 150 दिन में 11 लाख लोगों को फायदा मिल चुका है. उन्होंने विकास की 5 धाराओं का जिक्र करते हुए कहा कि पूर्वोत्तर के सभी राज्यों के विकास के लिए उनकी सरकार ने न फंड की कमी आने दी और न इच्छाशक्ति की. उन्होंने विकास के इन कदमों को दिलों को जोड़ने वाला बताया. 