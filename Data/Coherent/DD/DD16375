प्रधानमंत्री नरेंद्र मोदी नें भ्रष्टाचार और काले धन पर अंकुश लगाने में सरकार के उपायों के भरपूर समर्थन के लिए देश के लोगों का आभार व्यक्त किया है।नोटबंदी का एक साल पूरा होने पर कल पीएम मोदी ने इसे ऐतिहासिक और बहु-आयामी सफलता बताया।पीएम मोदी नें अपनी कई ट्वीट संदेशों में कहा कि सवा सौ करोड़ भारतियों नें निर्णायक लड़ाई लड़ी और विजय हासिल की। पीएम ने लोगों से विमुद्रीकरण के बारे में अपने विचार नरेंद्र मोदी एप पर साझा करने को कहा है। विमुद्रीकरण का एक साल पूरा होने पर प्रधानमंत्री मोदी ने ट्वीट के जरिए एक विशेष वीडियो जारी किया।   विमुद्रीकरण का एक साल पूरा होने पर प्रधानमंत्री नरेंद्र मोदी ने 125 करोड़ भारतीयों को काले धन के ख़िलाफ़ निर्णायक लड़ाई जीतने का श्रेय दिया है। प्रधानमंत्री ने ट्वीट कर विमुद्रीकरण के समर्थन के लिए देशवासियों को नमन किया। प्रधानमंत्री ने लोगों से अपील की कि वे अपने विचारों से उन्हें अवगत कराएं। भ्रष्टाचार और काला धन के ख़िलाफ़ बड़ी जंग छेड़ते हुए सरकार ने पिछले साल इसी दिन विमुद्रीकरण का फ़ैसला लिया था। प्रधानमंत्री मोदी ने जनता को बताया था कि 500 और 1000 रुपये के नोटों को ख़त्म करने का फ़ैसला कालेधन, नकली नोटों और भ्रष्टाचार के ख़िलाफ़ कदम के रूप में उठाया गया है। आज विमुद्रीकरण का एक साल पूरा हो गया है। केंद्र सरकार और भाजपा इसे कालाधन विरोधी दिवस के रूप में मना रहे हैं। कई केंद्रीय मंत्री और वरिष्ठ भाजपा नेता देश भर के शहरों में मीडिया को संबोधित कर रहे हैं और विमुद्रीकरण से अर्थव्यवस्था और देश को हुए फ़ायदों के बारे में बता रहे हैं। मुंबई में एक संवाददाता सम्मेलन में केंद्रीय मंत्री नितिन गडकरी ने कहा कि विमुद्रीकरण के बाद बैंकों में 99 फ़ीसदी पैसा वापस लौट आया है और इनमें से 17.73 लाख संदिग्ध मामलों की पहचान की गई है, जिनके बैंक खातों की जांच आयकर विभाग और संबंधित एजेंसियां कर रही हैं। केंद्रीय मंत्री प्रकाश जावडेकर ने बेंगलुरु में काला धन विरोधी दिवस के अवसर पर कांग्रेस पर निशाना साधा। उन्होंने कहा कि जहां भाजपा कालेधन पर लगाम लगाने की कोशिश कर रही है, तो वहीं कांग्रेस कालेधन पर जश्न मना रही है। जावडेकर ने कहा कि हम सिस्टम में बदलाव चाहते हैं, तो वहीं कांग्रेस कालेधन को बढ़ावा दे रही है। लखनऊ में एक संवाददाता सम्मेलन में केंद्रीय मंत्री समृति ईरानी ने कहा कि लोगों ने प्रधानमंत्री नरेंद्र मोदी के नेतृत्व में पूरा विश्वास जताया है और देश की जनता के सहयोग और समर्थन से सरकार ने भ्रष्टाचार और कालेधन के ख़िलाफ़ जंग में जीत हासिल की है। रेल मंत्री पीयूष गोयल ने विमु्द्रीकरण पर अहमदाबाद में प्रेसवार्ता की। उन्होंने कहा कि विमुद्रीकरण में भारत का विकास जुड़ा है। गोयल ने कहा कि विमुद्रीकरण के बाद विदेशों में भारत की पहचान बनी है। कालाधन विरोधी दिवस के मौके पर सूचना प्रसारण मंत्री स्मृति ईरानी ने दिल्ली में डिजिटल रथ को झंडी दिखाकर रवाना किया। इस मौके पर उन्होंने कहा कि पिछले एक साल में डिजिटल लेनदेन में काफी बढ़ोतरी हुई है। ये रथ 31 दिसंबर तक देश भर में 20,000 किलोमीटर का सफर तय करेगा और व्यापारियों को डिजिटल लेनदेन के बारे में जागरूक करेगा। कांग्रेस उपाध्यक्ष राहुल गांधी ने कहा है कि विमुद्रीकरण बिना सोचे समझे उठाया गया कदम था। एक ट्वीट में राहुल गांधी ने कहा कि पिछले साल उठाए गए इस कदम से लाखों ज़िंदगियां और रोज़गार बर्बाद हो गए। कांग्रेस नेता ने एक प्रमुख अख़बार में एक संपादकीय भी लिखा, जिसमें उन्होंने आरोप लगाया कि सरकार ने रिज़र्व बैंक की अनदेखी कर ये कदम उठाया, जिससे अर्थव्यवस्था लड़खड़ा गई। उन्होंने आरोप लगाया कि भ्रष्टाचार के खात्मे के नाम पर उठाए गए इस कदम से भारत की उभरती हुई अर्थव्यवस्था का आत्मविश्वास ही डगमगा गया। उन्होंने कहा कि इस कदम से भारत के सकल घरेलू उत्पाद को घाटा हुआ और छोटे-बड़े तमाम कारोबार तबाह हो गए। बसपा प्रमुख मायावती ने विमुद्रीकरण के एक साल पूरा होने के मौके पर कहा कि केंद्र सरकार का यह फ़ैसला जन विरोधी और अर्थव्यवस्था विरोधी साबित हुआ है। लखनऊ में एक संवाददाता सम्मेलन को संबोधित करते इसे देश का एक काला अध्याय बताया।  