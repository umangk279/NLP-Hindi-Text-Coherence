राष्ट्रीय बाल पुरस्कार के मेधावी विजेताओं से मिले प्रधानमंत्री नरेंद्र मोदी...बच्चों को दी शाबासी, कहा- अपने समाज और कर्तव्य के लिए जागरूक बच्चों पर है गर्व...देश के लिए शहीद जवानों के प्रति आदर भाव रखने का किया आह्वान.  प्रधानमंत्री नरेंद्र मोदी आज प्रधानमंत्री राष्ट्रीय बाल पुरस्कार से सम्मानित हुए बच्चों से मुखातिब हुए. बाल पुरस्कार विजेताओं को संबोधित करते हुए उन्होंने कहा कि जीवन में उपलब्धियां हासिल करने के बाद हमें अहंकार नहीं करना चाहिए, बल्कि नए-नए लक्ष्यों को हासिल करने के लिए लगातार प्रयास करते रहना चाहिए. प्रधानमंत्री ने कहा कि आप जैसे बच्चों के भीतर छिपी प्रतिभा को निखारने के लिए इन पुरस्कारों के दायरे को बढ़ाया गया है. उन्होंने कहा कि इन पुरस्कारों से देश के और बच्चों को भी जीवन में अच्छे कार्यों को करने की प्रेरणा मिलेगी. प्रधानमंत्री ने कहा कि हमें अपने देश के पुलिस जवानों के प्रति आदर और सम्मान का भाव रखना चाहिए. उन्होंने कहा कि हमें अपने देश के शहीदों पर गर्व होना चाहिए. पीएम ने बच्चों को लाल किले मे बने संग्रहालय में जाने के लिए भी कहा. साल 2020 के लिए देशभर के कुल 49 बच्चों को कला, संस्कृति, नवाचार, शैक्षिक, सामाजिक सेवा, खेल और बहादुरी के क्षेत्र में कामियाबी हासिल करने पर यह पुरस्कार दिए गए हैं. इनमें जम्मू-कश्मीर, मणिपुर, अरुणाचल प्रदेश सहित कई राज्यों और केंद्र शासित प्रदेशों से कई बच्चे शामिल हैं. राष्ट्रपति राम नाथ कोविन्द ने इन बच्चों को बुधवार को राष्ट्रपति भवन में प्रधानमंत्री राष्ट्रीय बाल पुरस्कार 2020 से नवाजा था. 