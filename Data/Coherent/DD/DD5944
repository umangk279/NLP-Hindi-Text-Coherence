अंतरराष्ट्रीय क्रिकेट परिषद ने बुधवार को पुरूष विश्व कप के विभिन्न मंचों पर डिजिटल कंटेट संख्या जारी की जो कुल मिलाकर 3.5 अरब है जिसके डिजिटल क्लिप करीब एक अरब रहे और यह सबसे ज्यादा देखे जाने वाले टूर्नामेंट में से एक रहा।   इस टूर्नामेंट के ट्विटर और इंस्टाग्राम पर सबसे ज्यादा वीडियो देखे गये जिनकी संख्या 30 लाख से ज्यादा रही। आईसीसी के अधिकारिक यू ट्यूब चैनल को 2.3 अरब लोगों ने देखा जबकि फेसबुक पर 1.2 अरब लोगों ने देखा। आईसीसी के ट्विटर पेज पर सबसे ज्यादा देखा जाना वाला वीडियो रहा जिसमें भारतीय कप्तान विराट कोहली ने भारतीय दर्शकों से आस्ट्रेलियाई बल्लेबाज स्टीव स्मिथ के प्रति अधिक सम्मान दिखाने का अनुरोध किया था। यह घटना ओवरों के बीच में हुए ब्रेक के दौरान हुई थी। क्रिकेट विश्व कप में ओल्ड ट्रैफर्ड में भारत और पाकिस्तान के बीच खेले गये लीग मुकाबले को सबसे ज्यादा लोगों ने देखा और इस पर सबसे ज्यादा 29 लाख लोगों ने ट्वीट किया जिससे यह ट्वीट के मामले में सबसे बड़ा एक दिवसीय मैच बन गया।  ट्वीट के मामले में दूसरे नंबर पर इंग्लैंड और न्यूजीलैंड के बीच खेला गया फाइनल रहा जबकि भारत-न्यूजीलैंड सेमीफाइनल तीसरे नंबर पर रहा।  