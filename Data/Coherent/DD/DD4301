झारखंड विधानसभा चुनाव के चौथे चरण में 15 सीटों के लिए आगामी 16 दिसंबर को होने वाले मतदान को लेकर शुक्रवार को अधिसूचना जारी होने के साथ ही नामांकन दाखिल करने की प्रक्रिया शुरू हो गई.  चौथे चरण में 29 नवंबर तक नामांकन दाखिल किए जा सकेंगे, 30 नवंबर को नामांकन पत्रों की जांच होगी और 2 दिसंबर तक नामांकन वापस लिया जा सकेगा. चौथे चरण में जिन 15 विधानसभा सीटों के लिए वोट डाले जाएंगे, उनमें मधुपुर, देवघर, बगोदर, जमुआ, गांडेय, गिरिडीह, डुमरी, बोकारो, चंदनकियारी, सिंदरी, निरसा, धनबाद, झरिया, टुंडी और बाघमारा विधानसभा सीट शामिल है. इन सीटों में से तीन सीटें अनुसूचित जाति के लिए आरक्षित हैं. राज्य में 30 नवंबर से 20 दिसंबर तक पांच चरणों में चुनाव हो रहे हैं और मतों की गिनती का काम 23 दिसंबर को होगा. 