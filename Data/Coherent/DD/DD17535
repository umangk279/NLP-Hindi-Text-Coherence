सरकार ने गेंहू पर आयात शुल्क, मौजूदा 10 प्रतिशत से आगे बढ़ाने की किसी भी योजना से इन्कार  किया है। केंद्रीय खाद्य मंत्री राम विलास पासवान ने कहा, देश में चीनी के पर्याप्त भंडार है।   खाद्य मंत्री रामविलास पासवान ने कहा है कि गेहूं का आयात शुल्क मौजूदा 10 प्रतिशत से आगे और बढ़ाने की सरकार की कोई योजना नहीं है। फसल वर्ष 2016 -17 के दौरान जुलाई से जून में करीब नौ करोड़ 74 लाख टन के रिकॉर्ड घरेलू उत्पादन को देखते हुए गेहूं आयात पर अंकुश लगाने के लिए 28 मार्च को 10 प्रतिशत आयात शुल्क लगाया गया। इससे पहले करीब चार माह के दौरान गेहूं पर कोई आयात शुल्क नहीं था। पासवान ने संवाददाताओं से कहा कि वर्ष 2016-17 में बंपर फसल उत्पादन के कारण घरेलू बाजार में गेहूं की पर्याप्त आपूर्ति हो रही है। सरकार के पास गेहूं का पर्याप्त स्टॉक है क्योंकि उसने वर्ष 2016-17 में तीन करोड़ आठ लाख टन गेहूं की खरीद की है। वहीं, चीनी की उपलब्धता पर पासवान ने कहा कि देश में चीनी के पर्याप्त भंडार है। उन्होंने कहा कि ड्यूटी फ्री चीनी का और आयात नहीं होगा । 