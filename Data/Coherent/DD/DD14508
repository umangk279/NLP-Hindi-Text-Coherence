 प्रधानमंत्री सहित भाजपा के सभी सांसद बजट सत्र के दूसरे चरण में संसद ठप्प होने के विरोध में गुरूवार को एक दिन का करेंगे उपवास, पीएम अपनी दैनिक दिनचर्या को जारी रखते हुए करेंगे उपवास, पार्टी अध्यक्ष अमित शाह हुबली में बैठेंगे सांकेतिक धरने पर, संसद का बजट सत्र 6 अप्रैल को हुआ है संपन्न  प्रधानमंत्री नरेन्द्र मोदी गुरूवार को भारतीय जनता पार्टी के अन्य सांसदों के साथ दिनभर का उपवास करेंगे। ये उपवास लोकसभा और राज्यसभा में गतिरोध में कांग्रेस की भूमिका के विरोध में किया जाएगा। भाजपा अध्यक्ष अमित शाह पार्टी अध्यक्ष अमित शाह हुबली में सांकेतिक धरने पर बैठेंगे। पार्टी के सभी सांसद अपने-अपने चुनाव क्षेत्रों में उपवास करेंगे। विपक्ष के रवैये के कारण इस बार बजट सत्र का दूसरा चरण पूरी तरह हंगामे की भेंट चढ गया । प्रधानमंत्री मोदी बजट सत्र न चल पाने से काफी निराश हैं । शुक्रवार को हुई बीजेपी संसदीय दल की बैठक में तय हुआ था कि 12 तारीख को विपक्ष के इस रवैये के विरोध में बीजेपी के सांसद पूरे देश में उपवास रखेंगे । खुद पीएम मोदी भी इस उपवास कार्यक्रम में शामिल होंगे । पीएम नरेंद्र मोदी 12 अप्रैल को अपने दैनिक कामकाज के साथ साथ उपवास पर रहेंगे। बीजेपी के तमाम सांसद भी देश भर में उपवास करेंगे। पार्टी अध्यक्ष अमित शाह कर्नाटक के हुबली में सांकेतिक धरने पर बैठेंगे। दरअसल कांग्रेस के विरोध के चलते संसद का बजट सत्र बिल्कुल नहीं चल सका था। बजट सत्र के पहले भाग में लोकसभा की उत्पादकता 134 प्रतिशत थी और राज्यसभा की उत्पादकता 96 प्रतिशत रही । वहीं बजट सत्र के दूसरे हिस्से में लोकसभा की उत्पादकता घटकर 4 प्रतिशत रही जबकि राज्यसभा की उत्पादकता 8 प्रतिशत रही। पूरे बजट सत्र की बात करें तो लोकसभा की उत्पादकता 23 प्रतिशत और राज्यसभा की उत्पादकता 28 प्रतिशत रही। हंगामे की वजह से लोकसभा में 127 घंटे 45 मिनट बरबाद हुए जबकि राज्यसभा में बहुमूल्य 120 घंटे हंगामे की भेंट चढ़े। बीजेपी का कहना है कि कांग्रेस इस हंगामे के लिए जिम्मेदार है और पार्टी जनता के सामने उसका चेहरा सामने लाएगी। हंगामे के चलते जो अहम विधेयक लटक गए उनमें भ्रष्टाचार निरोधी बिल, लोकपाल और लोकायुक्त बिल , बिजली बिल, फैक्ट्री बिल , तीन तलाक से जुड़ा बिल , मोटर वाहन संशोधन बिल , नागरिकता बिल , मेडिकल काउंसिल बिल , उपभोक्ता संरक्षण से जुड़ा बिल , ओबीसी आयोग को संवैधानिक दर्जे से जुड़ा बिल और व्हिसिल ब्लोओर संरक्षण से जुड़ा बिल शामिल है । हंगामे के चलते तमाम बिल तो अटके ही जनता की गाढी कमाई भी बरबाद हुई। हंगामे के चलते 200 करोड़ से ज्यादा का नुकसान हुआ। कुल मिलाकर संसद के हंगामे की वजह से न केवल तमाम बिल लटके हैं बल्कि जनता का पैसा भी बरबाद हो रहा है । इसी के विरोध में पीएम सांकेतिक उपवास करके जनता के सामने विपक्ष का असली चेहरा सामने लाना चाहते हैं। 