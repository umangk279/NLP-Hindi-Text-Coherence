पूर्व प्रधानमंत्री और भारत रत्न अटल बिहारी वाजपेयी की मंगलवार को जयंती है. अटल जयंती को सुशासन दिवस के रूप में मनाया जाएगा और उससे पहले प्रधानमंत्री नरेंद्र मोदी ने सोमवार को संसद भवन के एनेक्सी में पूर्व प्रधानमंत्री अटल बिहारी वाजपेयी की स्मृति में 100 रुपये का एक स्मारक सिक्का जारी किया.  अटल जी की स्मृति में स्मारक सिक्का जारी किए जाने के मौके पर वित्त मंत्री अरुण जेटली, लोक सभा स्पीकर सुमित्रा महाजन और संस्कृति मंत्री महेश शर्मा और नरेंद्र सिंह तोमर समेत कई वरिष्ठ नेता मौजूद रहे. साथ ही अटल जी की बेटी नमिता भट्टाचार्य भी इस बेहद ख़ास मौके पर मौजूद रहीं. इस मौके पर प्रधानमंत्री नरेंद्र मोदी ने कहा कि अटल जी को जिस सम्मान के साथ देशवासियों ने अंतिम विदाई दी, वो उनकी अहमियत को दर्शाता है. उन्होंने कहा कि अटल जी का जीवन आने वाली पीढ़ियों को समर्पण भाव के लिए हमेशा प्रेरित करता रहेगा. पीएम मोदी ने कहा कि अटल जी एक युगदृष्टा थे और उनके लिए लोकतंत्र का महत्व सबसे अधिक था. अपनी बेमिसाल छवि की वजह से ही अटलजी का सिक्का सभी जनमानस पर हमेशा छाया रहा और इस स्मारक सिक्के के ज़रिए हमेशा लोगों के ज़ेहन में रहेगा. प्रधानमंत्री ने कहा कि अटल जी की आवाज़ कई दशकों तक देशवासियों की आवाज़ रही. उन्हें समाज के हर वर्ग के लोगों से असीम प्रेम और सम्मान मिला. प्रधानमंत्री ने कहा कि अटल जी ने विपक्ष में रहकर एक साधक की तरह देशहित के बारे में सोचा और उसी दिशा में काम किया. जारी किए गए सिक्के का वजन 35 ग्राम है. इसके एक सिरे पर अटल जी के नाम के साथ उनका चित्र है. नाम अंग्रेजी और देवनागरी में लिखा है. तस्वीर के नीचे अटल जी के जन्म का साल 1924 और मृत्यु का साल 2018 लिखा है. 