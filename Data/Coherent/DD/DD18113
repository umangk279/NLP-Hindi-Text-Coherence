जर्मनी में होने वाले जी-20 देशों के सम्मेलन में विश्व की बड़ी अर्थव्यवस्था वाले देश दुनिया को प्रभावित करने वाले मुद्दों पर बातचीत करेंगे।  प्रधानमंत्री नरेंद्र मोदी इज़राइल के बाद जर्मनी के हेम्‍बर्ग जाएंगे, जहां वे 7 और 8 जुलाई को 12वें जी-20 शिखर सम्‍मेलन में हिस्‍सा लेंगे। जर्मनी में होने वाले जी-20 देशों के सम्मेलन में विश्व की बड़ी अर्थव्यवस्था वाले देश दुनिया को प्रभावित करने वाले मुद्दों पर बातचीत करेंगे। जी-20 देशों में दुनिया के सकल उत्पाद का 80 फीसदी उत्पादन होता है और विश्व व्यापार में भी इनकी हिस्सेदारी तीन-चौथाई है। जर्मनी में जी-20 देशों के सम्मेलन में जयवायु प्रदूषण, आतंकवाद, मजबूत, सतत एवं संतुलित वैश्विक आर्थिक वृद्धि, प्रवासन और शरणार्थियों के प्रवाह जैसे अहम मुद्दों पर बात होगी। सम्मेलन में बढ़ते संरक्षणवाद के बीच नि: शुल्क और निष्पक्ष व्यापार में सुधार पर भी जोर होगा। जी-20 देशों के सम्मेलन में भारत भी काले धन पर नियंत्रण के लिए ठोस प्रयासों पर जोर के साथ संरचनात्मक भूमिका निभाता रहा है। भारत एक ऐसा देश रहा है जिसका सम्मेलन में सभी स्वागत करते हैं। भारत का वैश्विक राजनीति और आर्थिक व्यवस्था में अहम स्थान रहा है।  2016 में चीन में आयोजित पिछले जी-20 सम्मेलन में प्रधानमंत्री नरेंद्र मोदी ने आपसी सहयोग के जरिए भ्रष्टाचार, काले धन और सतत विकास को सुनिश्चित करने पर जोर दिया था। प्रधानमंत्री मोदी ने विकास सुनिश्चित करने के लिए वैश्विक आर्थिक और वित्तीय व्यवस्था में स्थिरता बनाए रखने पर जोर दिया था। 2015 में तुर्की में जी-20 सम्मेलन में प्रधानमंत्री मोदी ने जलवायु परिवर्तन पर सात-सूत्री एजेंडा का प्रस्ताव रखा था जिसमें 2030 तक सार्वजनिक परिवहन पर यातायात का हिस्सा 30 फीसदी तक बढ़ाने की बात भी शामिल थी।    वहीं ऑस्ट्रेलिया में 2014 में जी-20 के ब्रिसबेन सम्मेलन में प्रधानमंत्री मोदी ने काले धन के प्रत्यावर्तन के लिए जोरदार वकालत की थी। इसके लिए ब्रिसबेन कार्य योजना में भारत का विशेष उल्लेख किया गया और इसके उभरते बाजार के लिए भारत की प्रशंसा की गई। इस साल के शुरुआत में भारत ने वाराणसी में दो दिनों का जी-20 फ्रेमवर्क वर्किंग ग्रुप मीटिंग का आयोजन किया था जिसमें 2018 तक दुनिया का जीडीपी दो फीसदी बढ़ाने के लिए रणनीति बनाने के लिए 30 से अधिक देशों के अधिकारी शामिल हुए थे। राजनयिकों ने जी-20 में भारत की भूमिका का भूरि-भूरि प्रशंसा की। 