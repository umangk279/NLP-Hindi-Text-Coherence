प्रधानमंत्री नरेंद्र मोदी ने पृथ्वी दिवस पर भावी पीढ़ियों के लिए पृथ्वी को और सुरक्षित बनाने की प्रतिबद्धता का आह्वान किया. अपने ट्वीट संदेश में प्रधानमंत्री ने जलवायु परिवर्तन की विभीषिका को कम करने के लिए मिलकर काम करने की अपील की. उन्होंने कहा कि यह धरती मां के प्रति सबसे बड़ी श्रद्धांजलि होगी. प्रधानमंत्री मोदी ने पर्यावरण सरंक्षण और सतत विकास सुनिश्चित करने में लगे सभी लोगों और संगठनों का आभार व्यक्त किया.  दुनिया भर मे हर साल 22 अप्रैल को पृथ्वी दिवस मनाया जाता है. यह एक खास दिन है जो हमें याद दिलाता है कि हम अपने ग्रह को सुरक्षित रखने के दायित्व आपस मे बांटें. पृथ्वी दिवस मनाने का मकसद संरक्षण को बढ़ावा देना है, ताकि इंसानों के साथ-साथ तमाम जीव-जंतुओं के लिए एक सुरक्षित रिहाइश के रूप में पृथ्वी के संरक्षण को बढ़ावा मिल सके. इस साल के पृथ्वी दिवस का थीम है- प्लास्टिक प्रदूषण खत्म करो. इस अवसर पर दुनियाभर में विभिन्न कार्यक्रमों का आयोजन किया जा रहा है. आज पूरा विश्व जलवायु परिवर्तन और बिगड़ती पर्यावरण परिस्थिति पर चिंतित है. धरती पर हो रहे जलवायु परिवर्तन के लिए जिम्मेदार कोई और नहीं बल्कि समस्त मानव जाति है. हमने कहीं न कहीं सुविधाभोगी जीवन शैली में सामाजिक सरोकारों को पीछे छोड़ दिया है. जैसे-जैसे हम विकास के सोपान चढ़ रहे हैं वैसे-वैसे पृथ्वी पर नए-नए खतरे उत्पन्न हो रहे हैं. दिन-प्रतिदिन घटती हरियाली व बढ़ता पर्यावरण प्रदूषण रोज नई समस्याओं को जन्म दे रहा है. इस कारण प्रकृति का मौसम चक्र भी अनियमित हो गया है. अब सर्दी, गर्मी और वर्षा का कोई निश्चित समय नहीं रह गया है. अगर समय रहते कोई उपाय नहीं किए तो समस्याएं विकराल रूप धारण कर लेंगी. इसलिए सभी को एकजुट होकर पृथ्वी को बचाने के उपाय करने होंगे. इसमें प्रशासन, सामाजिक संगठन, स्कूल, कालेज सहित सभी को इसमें भागीदारी निभानी होगी. हम सभी को मिल कर पृथ्वी के पर्यावरण को बचाने के लिए कई तरीकों से अपना योगदान दे सकते हैं. जैसे पॉलीथीन के उपयोग को नकारें, कागज का इस्तेमाल कम करें, ऑर्गेनिक खाद्य पदार्थ अपनाएं, बिजली की बचत करें, प्रदूषण की रोकथाम करें, रिसाइकल प्रक्रिया को बढ़ावा दें, क्योंकि जितनी ज्यादा खराब सामग्री रिसाइकल होगी, उतना ही पृथ्वी का कचरा कम होगा. प्रत्येक व्यक्ति को प्राकृतिक संसाधनों का किफायत से उपयोग करना सीखना होगा तभी यह धरती हमारी आवश्यकताओं को पूरा करती हुई जीवन के विविध रूपों के साथ खिलखिलाती रहेगी. 