गुजरात विधानसभा चुनाव में भाजपा को लगातार छठी बार मिली जीत, प्रधानमंत्री नरेंद्र मोदी ने कहा, सुशासन और विकास की राजनीति के प्रति मजबूत समर्थन का सुबूत है नतीजे।  गुजरात की जनता ने एक बार फिर मोदी सरकार की नीतियों को समर्थन देकर राज्य में भाजपा को जीत का ताज पहनाया है। पार्टी ने गुजरात विधानसभा चुनाव में 99 सीटों पर जीत दर्ज की है, जो 182 सदस्यीय विधानसभा में पूर्ण बहुमत से सात सीट अधिक है। कांग्रेस को 77 सीटों पर विजय मिली है। सत्तारुढ भाजपा ने गुजरात में लगातार छठी बार विधानसभा चुनाव जीतकर नया इतिहास बनाया है। जश्न की ये तस्वीरें बता रही हैं कि गुजरात में छठी बार सरकार बनाने जा रही बीजेपी में किस तरह से इन नतीजों के बाद खुशी का माहौल है । 22 साल बाद भी बीजेपी गुजरात की सत्ता पर काबिज होने में कामयाब रही है। लगातार छठी बार चुनाव जीतना किसी भी पार्टी के लिए किसी करिश्मे से कम नहीं।  गुजरात चुनाव में विपक्ष की ओर से लगातार गुजरात के विकास पर सवाल उठाए जा रहे थे। लेकिन जनता ने पीएम मोदी के विकास के एजेंडे पर मुहर लगायी । जीत के बाद पीएम ने ट्वीट किया  दरअसल ये पूरा गुजरात चुनाव पीएम मोदी के कंधे पर ही लडा गया। पीएम ने खुद पूरे प्रचार अभियान की कमान संभाली । इस प्रचार में कांग्रेस बीजेपी के मुकाबले कहीं टिक नहीं पायी। पहले और दूसरे चरण के दौरान पीएम मोदी ने जिस तरह धुंआधार रैलियां करके जनता को अपने हक में किया वो बीजेपी के लिए बडी सफलता का कारण बना। पीएम  मोदी के प्रचार में उतरते ही बीजेपी के पक्ष में लहर चल निकली। पीएम ने एक के बाद एक 34 रैलियां की और इन धुआंधार रैलियों की वजह से गुजरात में बीजेपी फिर से सत्ता में आयी। प्रधानमंत्री नरेंद्र मोदी ने गुजरात में चुनाव प्रचार के आखिरी दिन एक अलग अंदाज में प्रचार किया। जब विकास को लेकर राहुल ने उन पर हमला किया तो पीएम मोदी ने अहमदाबाद में पानी से आकाश तक एक बेहतरीन नजारा दिखाया. मोदी ने यहां साबरमती रिवर फ्रंट से मेहसाणा के धरोई बांध तक सी-प्लेन में सफर किया. भारत में पहली बार ऐसा नजारा दिखाई दिया। पीएम मोदी ने चुनाव प्रचार के इस तरीके के जरिए विकास की बात को एक नए तरीके से जाहिर किया। गुजरात के चुनाव को बीजेपी ने विकास के नाम पर लडा था और वंशवाद जातिवाद बनाम विकासवाद का नारा दिया था जनता ने साफ कर दिया कि वो वंशवाद और जातिवाद की बजाए विकासवाद के साथ है। गुजरात के चुनाव में कांग्रेस ने जिस तरह से नोटबंदी और जीएसटी को मुद्दा बनाया था वो भी जनता ने सिरे से नकार दिया । कांग्रेस की ओर से जीएसटी को गब्बर सिंह टैक्स कहा गया लेकिन जनता ने उसे नकार दिया और साफ कर दिया कि वो मोदी सरकार की नीतियों के साथ है। कांग्रेस जिस विकास को निशाना बना कर पूरे प्रचार में पीएम मोदी को घेरने में जुटी रही जनता ने उसे स्वीकार किया है । साथ ही इसी प्रचार के दौरान कांग्रेस ने आरोपों की सारी सीमा पार करते हुए जिस तरह से शबदों की मर्यादा लांघी जनता ने उसका भी सबक कांग्रेस को सिखा दिया। मणिशंकर अय्यर द्वारा ऐन चुनाव अभियान के बीच पीएम मोदी  के लिए आपत्तिजनक शब्द कहना और कपिल सिब्बल द्वारा राम मंदिर मामले की पैरवी में मामले को आगे टालने की अपील करना भी कांग्रेस के लिए भारी पड़ गया.  कांग्रेस ने चुनाव में ओबीसी कार्ड खेला। हाद्रिक, जिग्नेश और अल्पेश को साथ लेकर खुला जातिकार्ड खेला। वो विकास की जगह जातियों के समीकरण में उलझ कर रह गई और यही वो मात खा गयी। कुल मिलाकर जनता ने साफ कर दिया है कि गुजरात में उसे पीएम मोदी और उनकी विकास की नीतियों पर पूरा भरोसा है । 