प्रधानमंत्री नरेंद्र मोदी ने आतंकवाद के मुद्दे पर फ्रांस के सहयोग की सराहना की    अपनी तीन देशों की यात्रा के पहले पड़ाव के पहले दिन प्रधानमंत्री नरेन्द्र मोदी ने फ्रांस के राष्ट्रपति इमैनुअल मैक्रों से मुलाकात की। बातचीत के बाद दोनों ने नेताओं ने साझा प्रेस कांफ्रेंस की। कश्मीर मुद्दे को लेकर फ्रांस खुलकर भारत के साथ आ गया है। कश्मीर को द्विपक्षीय मुद्दा बताते हुए फ्रांसीसी राष्ट्रपति इमैनुअल मैक्रों ने भारत और पाकिस्तान से इसे बातचीत के जरिए सुलझाने की अपील की। वहीं, प्रधानमंत्री नरेंद्र मोदी ने आतंकवाद के खिलाफ लड़ाई में फ्रांस के सहयोग की सराहना की। फ्रांस के राष्ट्रपति इमैनुअल मैक्रों शेटू डी शैन्टली में प्रधानमंत्री नरेन्द्र मोदी की अगवानी की। शेटू डी शैन्टली पेरिस से 50 किलोमीटर दूर स्थिति ऐतिहासिक इमारत है इसकी अहमियत के बारे में मैक्रों ने मोदी को विस्तार से बताया इसके बाद दोनों नेताओं ने बातचीत की।  प्रधानमंत्री मोदी और राष्ट्रपति मैक्रों के बीच कश्मीर मुद्दे पर भी चर्चा हुई, जिसमें दुनिया में इंसानियत का दुश्मन आतंकवाद बताया गया, राष्ट्रपति मैक्रों ने कश्मीर पर भारत के रुख का समर्थन किया। उन्होंने क्षेत्र में शांति और स्थिरता सुनिश्चित करने के लिए संयम और बातचीत का आह्वान किया। राष्ट्रपति मैक्रों ने साफ किया कि कश्मीर भारत और पाकिस्तान के बीच एक द्विपक्षीय मुद्दा है और इस बारे में वो पाकिस्तानी पीएम इमरान खान से भी बात करेंगे। इस दौरान राष्ट्रपति मैक्रों ने पीएम मोदी को चुनाव जीत की बधाई दी। दोनों नेताओं ने जी-7 से जुड़े मसलों पर भी चर्चा की। जलवायु पर्यावरण का मुद्दा दोनों नेताओं की प्राथमिकताओं में रहा। इसके अलावा कौशल विकास, नागर विमानन, आईटी और स्पेस जैसे मुद्दों पर चर्चा की। रक्षा सहयोग पर भी मुलाकात के दौरान विस्तार से चर्चा हुई। साइबर सुरक्षा(साइबर सिटी) के मोर्चे पर एक समझौता हुआ। असैनिक परमाणु मोर्चे पर दोनों देशों ने जैतापुर संयंत्र पर काम करने पर सहमति जताई। राष्ट्रपति मैक्रों ने कहा कि पिछले एक साल में भारत और फ्रांस के बीच द्विपक्षीय व्यापार में 25% की वृद्धि हुई है। वार्ता के दौरान दोनों देशों के मजबूत सांस्कृति संबंधों की भी झलक देखने को मिली। 2021-22 में फ्रांस भारतीय संस्कृति पर्व मनाया जायेगा। जिसको 'नमस्ते फ्रांस' नाम दिया गया है।  रक्षा और सामरिक संबंधों पर भी चर्चा हुई। राष्ट्रपति मैक्रों ने राफेल सौदे पर खुशी जाहिर की, और कहा कि पहला राफेल जेट सितंबर तक भारत को मिल जायेगा। भारत और फ्रांस ने अक्षय ऊर्जा के क्षेत्र में एक समझौता ज्ञापन पर हस्ताक्षर किए। दोनों देशों ने कौशल विकास और व्यावसायिक प्रशिक्षण में सहयोग के लिए एक सहायक प्रबंधन और साइबर सुरक्षा पर सहयोग समझौते के साथ-साथ संयुक्त समुद्री डोमेन जागरूकता के लिए क्रियान्वयन में सुधार पर भी सहमति बनी। 