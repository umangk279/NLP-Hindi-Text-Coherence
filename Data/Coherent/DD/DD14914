मोदी सरकार न केवल गरीब कल्याण के लिए नई-नई योजनाओं को लागू कर रही है, बल्कि हर स्तर पर ये सुनिश्चित करने का प्रयास किया जा रहा है कि इनका फायदा जरूरतमंदों को मिले. इस दिशा में केंद्र सरकार की प्रमुख कल्याणकारी योजनाओं की आसानी से जानकारी लोगों तक  पहुंचाने के लिए केंद्रीय मंत्री विजय गोयल के प्रयास पर नमो योजना केंद्र का भाजपा अध्यक्ष अमित शाह ने दिल्ली में उद्घाटन किया.  अपनी तरह का यह अनोखा प्रयास पार्टी के मंत्र 'सबका साथ सबका विकास' के अमल की दिशा में एक महत्वपूर्ण कदम है. इस मौके पर अमित शाह ने कहा कि आज के जमाने में बहुत सी जानकारियां मोबाइल पर उपलब्ध हैं, लेकिन समाज का एक बड़ा तबका अभी भी ऐसा है, जो टेक्नोलॉजी से दूर है. ये केंद्र उन लोगों के लिए बड़ी सहायता होगा, जो कल्याणकारी योजनाओं की पात्रता रखते हैं, लेकिन उनको इसे हासिल करने की व्यवस्था मालूम नहीं है. इस मौके पर भाजपा अध्यक्ष अमित शाह ने कहा कि जनता में सरकार की कल्याणकारी योजनाओं की स्वीकार्यता के बढ़ने का नतीजा है, पूर्वोतर में जो जीत बीजेपी को मिली है. पूर्वोत्तर के राज्यों में बीजेपी की ऐतिहासिक जीत पर कार्यकर्ताओं को शुभकामनाएं दीं. साथ ही कहा कि अभी उन्हें आराम नहीं करना है. नमो योजना केंद्र जनता को सरकार की 112 योजनाओं के साथ जोड़ने का नया प्रयास है. इस केंद्र के जरिए आम जनता मोदी सरकार की योजनाओं की न केवल जानकारी ले सकती है, बल्कि पात्र होने पर इन योजनाओं का फायदा किस तरह उठाया जा सकता है उसकी भी जानकारी मिलेगी. गौरतलब है कि मोदी सरकार के मंत्री और पार्टी सांसद ऐसी पहलें कर रहे हैं, जिससे आम आदमी को सरकार की योजनाओं से जुड़ने में आसानी हो और उन्हें योजना का फायदा लेने में किसी तरह की दिक्कत न हो.  