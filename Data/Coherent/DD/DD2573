कोरोना वायरस के खतरे के चलते जहां सोशल डिस्टेंसिंग की जरूरत बढ़ती जा रही है वहीं देश में 19 राज्यों में लॉकडाउन यानि 19 राज्य पूरी तरह बंद किए जाने के बावजूद सोमवार को लोगों ने लॉकडाउन को गंभीरता से नहीं लिया. सरकार ने दिशा-निर्देशों के उल्लंघन पर कानूनी कार्रवाई के निर्देश दिए हैं. कैबिनेट सचिव ने सभी मुख्य सचिवों को लॉकडाउन का 100 फीसदी पालन कराने के निर्देश दिए हैं.  हर गुज़रते दिन के साथ कोरोना का खतरा लगातार बढ़ता जा रहा है और सरकार इस पर अंकुश लगाने के लिए लगातार प्रयास कर रही है. एक के बाद एक लगातार फैसले लिए जा रहे हैं. कोरोना के प्रसार की चेन को तोड़ने के लिए 19 राज्यों और केंद्रशासित प्रदेशों में पूरी तरह से लॉकडाउन किया गया है. प्रधानमंत्री नरेन्द्र मोदी ने सरकार के दिशानिर्देशों को गंभीरता से पालन करने की अपील की है. पीएम ने एक ट्वीट कर कहा, ''लॉकडाउन को अभी भी कई लोग गंभीरता से नहीं ले रहे हैं. कृपया अपने आप को बचाएं, अपने परिवार को बचाएं, निर्देशों का गंभीरता से पालन करें. राज्य सरकारों से मेरा अनुरोध है कि वो नियमों और कानूनों का पालन करवाएं.'' पूरे महाराष्ट्र में कर्फ्यू लागू कर दिया गया है. राज्य के मुख्यमंत्री उद्धव ठाकरे ने कहा कि लोग सरकार के दिशानिर्देश पालन नहीं कर रहे है, जिसके चलते पूरे राज्य में कर्फ्यू लागू किया जा रहा है. उधर पंजाब सरकार ने भी कोरोना वायरस को फैलने से रोकने के लिए सोमवार को कर्फ्यू लागू कर दिया. मुख्यमंत्री  अमरिंदर सिंह ने राज्य के मुख्य सचिव और डीजीपी के साथ एक समीक्षा बैठक के बाद इस निर्णय की घोषणा की. दिल्ली में सोमवार सुबह से लॉकडाउन लागू हो गया है. 31 मार्च तक ये पाबंदी जारी रहेगी. दिल्ली हाईकोर्ट के साथ-साथ राजधानी के सभी जिला कोर्ट 4 अप्रैल तक बंद कर दिए गए हैं. कोई नया और जरूरी मामला आने पर वीडियो कॉन्फ्रेंस से सुनवाई होगी. दिल्ली के मुख्यमंत्री ने लोगों को लॉकडाउन के नियमों को पालन करने की अपील की है. हरियाणा में सोमवार को 15 और ज़िलों में लॉकडाउन कर दिया गया है. कोरोना के मामले सामने आने के बाद रविवार को 7 ज़िलों को लॉकडाउन किया गया था. उत्तर प्रदेश सरकार ने कोरोना वायरस के प्रकोप के मद्देनजर महत्वपूर्ण कदम उठाते हुए राजधानी लखनऊ समेत 16 जिलों में अगले तीन दिनों के लिये 'लॉकडाउन' घोषित कर दिया है. इन ज़िलों में आगरा, लखनऊ, नोएडा, गाजियाबाद, मुरादाबाद, वाराणसी, लखीमपुर खीरी, बरेली, आजमगढ़, कानपुर, मेरठ, प्रयागराज, अलीगढ़, गोरखपुर, पीलीभीत और सहारनपुर शामिल हैं. राज्य के मुख्यमंत्री योगी आदित्यनाथ ने इन जिलों के सभी नागरिकों से अपील है कि वे कहीं बाहर न निकलें. राज्य सरकार नगर परिषद की मदद से शहरों में सैनिटाइजिंग कार्य कर रही है. हिमाचल प्रदेश के मुख्यमंत्री जयराम ठाकुर ने विधानसभा में सोमवार को घोषणा की कि कोरोना वायरस के प्रकोप के मद्देनजर अगले आदेश तक हिमाचल प्रदेश में लॉकडाउन कर दिया गया है. उधर मध्य प्रदेश में नोवेल कोविड-19 के खतरे के मद्देनजर 35 से अधिक जिलों में लॉकडाउन घोषित किया गया है. कोरोना वायरस के प्रसार पर रोक लगाने के लिए तमिलनाडु में मंगलवार शाम छह बजे से 31 मार्च तक लॉकडाउन रहेगा. असम में मंगलवार को शाम 6 बजे से 31 मार्च लॉकडाउन घोषित किया गया है. 