शंघाई सहयोग संगठन यानी एससीओ के सदस्य देशों के साथ संबंधों को और मज़बूत करने के ईरादे से केंद्रीय गृह मंत्री राजनाथ सिंह किर्गिस्तान के दौरे पर हैं।   गृह मंत्री ने आपदा प्रबंधन को लेकर हुए एससीओ की बैठक में शिरकत की। इस मौके पर राजनाथ सिंह ने कहा कि प्रधानमंत्री नरेंद्र मोदी के नेतृत्व में भारत शंघाई सहयोग संगठन के सदस्यों के साथ आपसी भागीदारी को नई ऊंचाई पर ले जाने की कोशिश में है। सम्मेलन के दौरान उन्होंने बताया कि भारत की मौजूदा सरकार ने आपदा प्रबंधन को लेकर कई नई शुरुआत की है। उन्होंने कहा कि भारत इस क्षेत्र में एससीओ के सदस्य देशों को अपना सहयोग देने के लिए हमेशा तैयार है। सम्मेलन में गृह मंत्री ने एससीओ देशों में आपदा प्रबंधन विभागों के प्रमुखों की बैठक भारत में आयोजित करने सहित भूकंप राहत औऱ बचाव अभियानों का अभ्यास भारत में करने के लिए सदस्य देशों को आमंत्रित किया, जिसे सम्मेलन में सर्वसम्मति से स्वीकार कर लिया गया। किर्गिस्तान दौरे पर गृह मंत्री की मुलाकात विभिन्न देशों के शीर्ष नेताओं से भी हुई।  