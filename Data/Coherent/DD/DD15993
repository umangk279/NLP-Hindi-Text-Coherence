गुजरात में जहां भाजपा की ओर से पीएम मोदी और अमित शाह ने कमाल संभाल रखी है, तो वहीं मंगलवार से राहुल गांधी एक बार फिर से गुजरात के दौरे पर होंगे. सोमवार को कांग्रेस ने अपना घोषणा-पत्र जारी कर दिया.   गुजरात विधानसभा चुनाव के लिए एक ओर जहां प्रचार का काम जारी है, वहीं कांग्रेस ने सोमवार को अपना घोषणा-पत्र जारी कर दिया. गुजरात कांग्रेस अध्यक्ष भरत सिंह सोलंकी ने  घोषणा-पत्र जारी करते हुए खुशहाली इंडेक्स को इसका मुख्य हिस्सा बताया. घोषणा-पत्र की मुख्य बातों का जिक्र करें तो- पार्टी ने किसानों का कर्ज माफ करने का एलान किया है. साथ ही सिंचाई के लिए मुफ्त पानी का भी वादा किया गया है. घोषणा-पत्र में कांग्रेस ने प्रदेशवासियों को 16 घंटे बिजली देने का वादा किया है. पेट्रोल-डीज़ल के दाम 10 रुपये कम करने का वादा किया गया है. युवा बेरोजगारों को 4,000 रुपये का भत्ता देने का भी वादा किया गया है. साथ ही अन्य पिछड़े वर्ग के लिए विकास पैकेज और पाटीदार समाज के आरक्षण के लिए संविधान में बदलाव पर विचार की बात कही गई है. वहीं बीजेपी की ओर से प्रचार का काम जोरों पर है. पार्टी अध्यक्ष अमित शाह ने आज राज्य के व्यारा, बारडोली, मारोली और गांदेवी में जनसभा की. अमित शाह की सभाओं में गुजरात और केंद्र सरकार की उपलब्धियां गिनाईं तो कांग्रेस पर जमकर निशाना साधा.  वहीं राज्य के मुख्यमंत्री विजय रुपानी ने अहमदाबाद में रोड शो करके लोगों से पार्टी के लिए वोट मांगे. उन्होंने राज्य में बीजेपी की फिर से जीत का दावा किया. उधर कांग्रेस उपाध्यक्ष राहुल गांधी भी मंगलवार को प्रचार में उतरेंगे. राज्य में 9 और 14 तारीख को मतदान होगा और मतगणना 18 तारीख को होगी. 