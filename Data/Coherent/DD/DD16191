भारत ने एआईबीए विश्व महिला युवा मुक्केबाजी चैम्पियनशिप के ड्रॉ से एक भी बाउट हुए बिना दो पदक पक्के कर लिये है, क्योंकि नेहा यादव प्लस 81 किग्रा और अनुपमा 81 किग्रा सीधे सेमीफाइनल में पहुंच गयीं।      इससे  भारत टूर्नामेंट शुरू होने से पहले ही 2015 में अपने पिछले चरण के प्रदर्शन से बेहतर करने में सफल रहा। नेहा और अनुपमा दोनों को अंतिम चार चरण में कड़े प्रतिद्वंद्वियों से भिड़ना होगा। विश्व जूनियर चैम्पियनशिप की रजत पदक विजेता निहारिका गोनेला 75 किग्रा को पहले दौर में बाई मिली है और वह क्वार्टरफाइनल में इंग्लैंड की जार्जिया ओकोनोर या चीन की यु-जियुटेंग से भिड़ सकती हैं। बालकान युवा अंतरराष्ट्रीय चैम्पियनशिप की स्वर्ण पदकधारी शशि चोपड़ा 57 किग्रा और साक्षी 54 किग्रा का सामना शुरूआती दौर में उज्बेकिस्तान की दुर्दोनाखोन राखमातोवा और चीन की लियु जिया से होगा।  