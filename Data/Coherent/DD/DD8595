गणतंत्र दिवस समारोह के सीधे प्रसारण की दूरदर्शन की तरफ से सारी तैयारियां पूरी कर ली गई हैं. अपने 38 से ज्यादा कैमरों के साथ दूरदर्शन अपने दर्शकों को गणतंत्र दिवस की पल-पल की कवरेज़ दिखाएगा.  इस बार राजपथ पर होने वाली गणतंत्र दिवस की भव्य परेड की कवरेज के लिए दूरदर्शन ने पहली बार अपने कवरेज स्थल राजपथ को लाल किले से जोड़ा है. पहली बार दूरदर्शन का एचडी प्रसारण दर्शकों को उच्च क्वालिटी की क्षमता से परेड के रोमांचकारी विंहगम दृश्यों को प्रस्तुत करेगा. प्रसार भारती के चैयरमैन ए सूर्यप्रकाश ने बताया कि सीधे प्रसारण के लिए इस बार 38 कैमरे राजपथ, इंडिया गेट से लेकर लाल किले तक लगाए गए हैं और इसके सजीव प्रसारण के लिए प्रोड्यूसर और तकनीशियन की बड़ी टीम लिए लगाई गई है. उन्होंने कहा कि इसके लिए दो महीने पहले से ही तैयारी शुरू कर दी गई थी, जिसके बाद अब दर्शकों को बेहतरीन क्वालिटी का प्रसारण देखने को मिलेगा. गणतंत्र दिवस के सजीव प्रसारण की तैयारियों का प्रसार भारती के तमाम बड़े अधिकारियों ने जायजा लिया. प्रसार भारती के सीईओ शशि शेखर वेम्पटि ने बताया कि इस बार पूर्ण प्रसारण हाई डेफिनेशन की उच्च तकनीक क्वालिटी से होगा. पिछले कई दिनों की दिन-रात की मेहनत से दूरदर्शन की पूरी टीम गणतंत्र दिवस की परेड के समारोह को दिखा के लिए ग्राउंड जीरो पर काम कर रही है. दूरदर्शन की महानिदेशक ने बताया कि इस बार परेड का सीधा प्रसारण फेसबुक और यूट्यूब पर भी देखा जा सकेगा. दूरदर्शन के 24 घंटे के न्यूज चैनल डीडी न्यूज ने इस बार मूक-बधिरों के लिए भी सजीव प्रसारण की कमेंट्री को सुनने के लिए विशेष व्यावस्था की है, ताकि वो भी देश के सबसे बड़े पर्व का हिस्सा बन सकें. दूरदर्शन देश का एक मात्र ऐसा माध्यम है, जो प्रत्येक वर्ष गणतंत्र दिवस के भव्य समारोह को देश-दुनिया तक लोगों के घर-घर तक पहुंचाता है. उम्मीद है इस बार भी इस समारोह के एक-एक पल का दर्शक घर बैठे आनंद उठाएंगे. 