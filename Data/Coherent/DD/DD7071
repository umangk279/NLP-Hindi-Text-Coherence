फिर गर्माया अलवर सामूहिक दुष्कर्म का मामला, प्रधानमंत्री ने मऊ की रैली में आरोपियों को बचाने के लिए कांग्रेस सरकार पर लगाया आरोप तो वहीं राहुल गांधी ने पीड़िता से की मुलाक़ात, कहा मुद्दे पर नहीं होनी चाहिए राजनीति।   लोकसभा चुनाव 2019 के बीच देश के सियासी गलियारों में तेज हलचल देखने को मिल रही है। इस दौरान राजनैतिक दलों के बीच आरोप-प्रत्यारोप का सिलसिला भी तेज हो गया है। 17वीं लोकसभा के लिए 19 मई को आखिरी चरण का मतदान होगा और सभी दल अपनी रही सही कसर पूरी कर रहे हैं ताकि मतदाताओं को अपने पक्ष में किया जा सके। सभी दल मतदाताओं से लंबे चौड़े वादे कर रहे हैं ताकि अपनी जीत सुनिश्चित कर सकें।  तो सबसे पहले बात करेंगे प्रधानमंत्री नरेंद्र मोदी की जो भाजपा के स्टार प्रचारक हैं और उनके भाषण देने की एक अलग शैली है। आज पीएम ने उत्तर प्रदेश में प्रचार की कमान संभाली है। सबसे पहले पीएम ने मऊ में प्रधानमंत्री ने भाजपा प्रत्याशी हरिनारायन राजभर के समर्थन में जनसभा की और भाजपा के लिए वोट मांगे। पीएम ने यहां राजस्थान के अलवर में हुए गैंगरेप का मुद्दा उठाया और कहा कि वहां तो मायावती के समर्थन से कांग्रेस की सरकार चल रही है और वहां सरकार ने चुनाव को देखते हुए पीड़ित बेटी के साथ हुए अपराध को छिपाने की कोशिश की।  दरअसल, राजस्थान के अलवर में सामूहिक बलात्कार मामले में पुलिस की कार्यप्रणाली पर काफी सवाल उठ रहे हैं। अभी तक  पांच आरोपियों को गिरफ्तार किया गया है। पीड़िता का आरोप है कि कार्रवाई के लिए पुलिस चुनाव बीतने का इंतजार करती रही है। ये घटना 26 अप्रैल को हुई थी और इसकी जानकारी 30 अप्रैल को ही पुलिस को दे दी गई थी, जबकि पुलिस ने 2 मई को एफआईआर दर्ज की। लेकिन पुलिस द्वारा कार्यवाई नहीं करने की वजह से आरोपियों की गिरफ़्तारी नहीं हो सकी थी। मामले पर सियासी तूफान उठा और बाद में सभी आरोपियों को गिरफ़्तार कर लिया गया। इस बीच, कांग्रेस अध्यक्ष राहुल गांधी ने आज अलवर गैंग रेप से जुड़े आरोपों का जवाब दिया। राहुल ने कहा कि इतने संवेदनशील मामलों पर राजनीति नहीं होनी चाहिये। साथ ही उन्होंने दोषियों के खिलाफ सख्त से सख्त कार्रवाई की बात भी कही।  