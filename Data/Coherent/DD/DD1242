प्रधानमंत्री ने कल्‍याण योजनाओं को सफल बनाने में किसानों और ईमानदार करदाताओं के योगदान के लिए उनके प्रति आभार व्‍यक्‍त किया। पीएम मोदी ने कहा कि आने वाले समय में सरकार गरीबों और जरूरतमंद लोगों को अधिकार सम्‍पन्‍न बनाने के लिए और कदम उठाती रहेगी।   प्रधानमंत्री ने कहा कि अनलॉक-टू में सभी सावधानियों के साथ आर्थिक गतिविधियां तेज की जाएंगी। आत्‍मनिर्भर भारत के लिए कार्य करने और वोकल फोर लोकल के प्रति अपने संकल्‍प को दोहराते हुए उन्‍होंने लोगों से अपने स्‍वास्‍थ्‍य का ध्‍यान रखने, मास्‍क पहनने और दो गज की दूरी बनाए रखने के मंत्र पर कड़ाई से अमल करने का आग्रह किया। पीएम मोदी ने कहा कि देश लॉकडाउन को समाप्‍त करने के दूसरे दौर में प्रवेश कर रहा है और इन्‍हीं दिनों खांसी-जुखाम और बुखार जैसी बीमारियों का प्रकोप भी फैलता है। ऐसे में उन्‍होंने देशवासियों से इन बीमारियों से अपना बचाव करने का आग्रह किया। 