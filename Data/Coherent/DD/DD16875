खेल मंत्री राज्यवर्धन सिंह राठौड़ ने आज अंडर 17 फीफा विश्व कप के मद्देनज़र आयोजित किए एक कार्यक्रम में हिस्सा लिया। जहां उन्होने ने भारतीय फुटबाल टीम के सभी खिलाडियों की हौसला अफजाई की और कहा कि ये मौके जिंदगी में दोबारा नहीं आते ऐसे में सभी को अपनी पूरी ताकत के साथ खेलना होगा।   फीफा अंडर-17 वर्ल्ड कप के आगाज की सारी तैयारियां हो चुकी हैं। अगर  बात ग्रुप बी की करें तो इसमें शामिल चार टीमों में माली को नॉकआउट दौर में पहुंचने का सबसे बड़ा दावेदार माना जा सकता है। वह पिछले विश्व कप की उपविजेता है। माली टीम को भले ही सीनियर वर्ग में बहुत सुर्खियां बटोरने का मौका नहीं मिला है, लेकिन अंडर-17 में उन्होने सफलता के नए मुकाम छुए है। चिली में हुए पिछले विश्व कप में उन्होंने दिग्गज टीमों को पटखनी देने में सफलता पाई थी। पहले मुकाबले में बेल्जियम से ड्रा खेलने के बाद इक्वाडोर और होंडुरास को हराकर उन्होने ग्रुप में शीर्ष स्थान हासिल किया था। इसके बाद नाकआउट दौर में उत्तर कोरिया, क्रोएशिया और बेल्जियम को हराकर फाइनल में स्थान बनाया। हालाकी  फाइनल में उन्हे नाईजीरिया से हार का सामना करना पड़ा था। माली के अलावा ग्रुप बी में मौजूद दक्षिण अमेरिकी टीम पराग्वे , न्यूजीलैंड और तुर्की के बीच ग्रुप से क्वालिफाई करने वाली दूसरी टीम का मुकाबला होगा। पराग्वे चौथी बार और न्यूजीलैंड आठवीं बार इस वर्ल्ड कप में भाग ले रही है। दोनों ही टीमो ने अब तक कोई खास प्रदर्शन नही किया है। पराग्वे की सीनियर टीम को भले ही विश्व की मजबूत टीमों में माना जाता हो लेकिन जूनियर वर्ग में वह सीनियरों जैसा प्रदर्शन करने में कामयाब नहीं हो सकी है। वहीं न्यूजीलैंड की टीम तीन बार नॉकआउट दौर यानी राउंड ऑफ 16 में स्थान बना चुकी है।  टर्की का वर्ल्ड कप फुटबाल का इतिहास कोई बहुत शानदार नहीं रहा है। हालांकि यूरोपीय चैंपियनशिप में तो वह शानदार प्रदर्शन करती रही है।  यूरोपीय अंडर-17 चैंपियनशिप में तो वह एक बार चैंपियन रहने के अलावा तीन बार सेमीफाइनल तक चुनौती पेश कर चुकी है।  लेकिन वर्ल्ड कप में सिर्फ तीसरी बार क्वालिफाई किया है।  2009 के बाद वह पहली बार विश्व कप फाइनल्स में खेल रही है। 