लंबे समय से टकटकी लगाए देश सुप्रीम कोर्ट के जिस फ़ैसले का इंतज़ार कर रहा था, वो फ़ैसला जब मंगलवार की सुबह साढ़े दस बजे आया तो ये साफ हो गया कि देश की आधी आबादी ने एक बडी ज़ंग जीत ली है। सुप्रीम कोर्ट ने तीन तलाक़ की प्रथा को ग़ैरक़ानूनी करार दिया है। शीर्ष अदालत की पांच जजों की संविधान पीठ ने 3:2 के बहुमत से सुनाए गए फ़ैसले में तीन तलाक़ की प्रथा को अमान्य,  अवैध और असंवैधानिक करार दिया।   कोर्ट के आदेश का मतलब ये हुआ हुआ कि मुस्लिमों में एक बार में तीन बार तलाक़ बोलकर किसी महिला को दिया जाने वाला तलाक़ अब ग़ैरक़ानूनी हो गया है और अब ऐसा कह देने भर से निकाह खत्म नहीं होगा। संवैधानिक पीठ ने अपने 395 पन्नों के आदेश में  तलाक़ को कुरान के मूल तत्व के ख़िलाफ़ बताते हुए कहा, ‘3:2 के बहुमत के जरिए दर्ज किए गए विभिन्न मतों को देखते हुए तलाक़-ए-बिद्दत तीन तलाक़ को दरकिनार किया जाता है।’ जिस संविधान पीठ ने इस याचिका की सुनवाई की उसमें पांच जज थे और पांचों अलग-अलग धर्म के थे। 