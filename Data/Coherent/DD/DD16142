सरकार ने इंसाल्वेंसी एंड बैंकरप्सी कोड-2016 के संभावित दुरुपयोग पर लगाम लगाने के उद्देश्य से इस कोड में संशोधन को लेकर अध्यादेश गुरुवार को जारी कर दिया. केंद्रीय मंत्रिमंडल की बुधवार को हुई बैठक में इस कानून में संशोधन के लिए अध्यादेश लाने का निर्णय लिया गया था. अध्यादेश को राष्ट्रपति की मंज़ूरी मिलने पर सरकार ने अब इसे लागू कर दिया है.   इंसाल्वेंसी एंड बैंकरप्सी कोड-2016 का उद्देश्य अनैतिक तथा बेइमान लोगों द्वारा इस क़ानून के दुरुपयोग को रोकना है. साथ ही मंशा ये भी है कि इस क़ानून का फायदा ईमानदार कारोबारियों को मिल सके. इन संशोधनों के बाद अब किसी कंपनी की इंसाल्वेंसी प्रक्रिया से उन लागों को बाहर रखा जा सकेगा, जिन्होंने जानबूझकर बैंकों का कर्ज़ नहीं चुकाया है या एनपीए परिसंपत्तियों से जुड़े हैं. सरकार ने अध्यादेश में मौजूदा क़ानून के कुछ प्रावधानों को संशोधित किया है और एक नई धारा जोड़कर निविदा से संबंधित दिशा-निर्देशों को कठोर बना दिया है. 