पीएम नरेंद्र मोदी ने कल नगालैंड और मेघालय में चुनावी रैलियों को संबोधित किया और विकास के मुद्दे पर सबसे ज्यादा ज़ोर दिया। कल नगालैंड के तुएनसांग में भाजपा-एन डी पी पी गठबंधन की रैली में पीएम ने कहा कि उनकी सरकार नगा राजनीतिक समस्या के समाधान के लिए गंभीरता से काम कर रही है और इस मुद्दे पर सभी पक्षों के साथ विचार-विमर्श के लिए तैयार है। इसके बाद मेघालय के पश्चिमी गारो हिल्स में फुलबरी में चुनावी रैली में प्रधानमंत्री ने राज्य में भाजपा की सरकार बनने पर सुशासन का वायदा किया।  उत्तर पूर्व के दो राज्यों नगालैंड और मेघालय में चुनाव प्रचार अब आखिरी चरण में पहुंच चुका है । गुरुवार को पीएम मे दोनों राज्यों में चुनावी रैली करके पार्टी के लिए वोट मांगे। त्वेनसांग की रैली में पीएम ने कहा कि नए भारत के सपने में नागालैंड के लोगों की भागीदारी महत्वपूर्ण होगी। साथ ही प्रधानमंत्री ने राज्य में भ्रष्टाचार मुक्त और स्थिर सरकार बनाने की अपील की ताक़ि राज्य का विकास सुचारू रूप से हो सके। प्रधानमंत्री ने कहा कि मौजूदा केंद्र सरकार ने नगालैंड की भलाई के लिए उठने वाली हर आवाज का सम्मान किया है और हमेशा बातचीत का रास्ता खुला रखा है। गौरतलब है कि 3 अगस्त 2015 को नगा समस्या के समाधान को लेकर केंद्र सरकार और नेशनल सोशलिस्ट काउंसिल ऑफ नगालैंड के बीच सहमति बनी। प्रधानमंत्री मोदी का खास फोकस उत्तर पूर्व के विकास पर रहा है । प्रधानमंत्री ने राज्य के विकास के लिए पिछले चार सालों में उठाए क़दमों को भी बताया उन्होने कहा कि राज्य में 500 किमी. नेशनल हाईवे का निर्माण किया गया है। साथ ही 10 हज़ार करोड़ की सड़कों का निर्माण प्रस्तावित है। साथ प्रधानमंत्री ने सभी के लिए बिजली भी सरकार की प्राथमिकता है। उन्होने कहा कि 10 लाख से ज़्यादा एलईडी बल्ब सिर्फ नगालैंड में ही दिए गए हैं इससे ऊर्जा ख़पत में कमी आई है। कोहिमा को स्मार्ट सिटी बनाने के लिए 1800 करोड़ ख़र्च होंगे। 8500 मकानों का निर्माण तक़रीबन 160 करोड़ की लागत से होगा। साथ ही राष्ट्रीय स्वास्थ्य मिशन के तहत नगालैंड को 400 करोड़ रु. का आवंटन हो चुका है। नगालैंड के बाद पीएम पहुंचे मेघालय जहां उन्होंने राज्य के विकास का अपनी सरकार का संकल्प दुहराया । पीएम ने कहा कि जो यहां 50 सालों में नहीं हुआ उसे 5 सालों मे करने का काम करेंगे। पीएम ने कहा कि केन्द्र सरकार ना सिर्फ मेघालय का बल्कि पूरे उत्तर पूर्व के विकास को तेजी देने का काम कर रही है । पीएम ने राज्य में 50 साल में हुए विकास पर सवाल उठाते हुए लोगों से इतने सालों का हिसाब मांगने को कहा । पीएम ने राज्य की जनता से बदलाव की मांग की और कहा कि इससे मेघालय का भाग्य बदलेगा । मेघालय में भाजपा वोट फॉर चेंज, वोट फॉर बीजेपी के नारे के साथ 47 सीटों पर चुनाव लड़ रही है और इस बात को लेकर आश्वस्त है चुनाव बाद बीजेपी में राज्य में सरकार बनायेगी। 