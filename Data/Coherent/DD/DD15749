इन दिनों व्यापार की दुनिया में एक ऐसी करेंसी की धूम मची हुई है, जिसका रिश्ता न तो किसी देश की सरकार से है, न कोई छापाखाना है और न उसे किसी बैंक ने जारी किया है। यह है ''बिटकॉइन'' जो एक क्रिप्टो-करेंसी है, और जिसकी तिजोरी और खजाना सब कुछ इंटरनेट - यानी साइबर स्पेस में रहता है।   2009 में अंतराष्ट्रीय बाजार में उतरे बिटक्वॉयन के दाम जिस तरह बढ़ते चले जा हैं, उसने खरीदने बेचने वालों को तो बहुत उत्साहित किया है, लेकिन विशेषज्ञों का एक बहुत बड़ा वर्ग ऐसा है जो इसे एक 'छलावा-करेंसी' बता रहा हैं। उन्हें आशंका है कि अगर किसी दिन एक पोंज़ी-स्कीम की तरह इसका बुलबुला फूट गया, तो दुनिया एक नई मंदी की चपेट में आ सकती है। कागज़ पर छपने वाले डॉलर, यूरो, पौंड, येन और रूपए जैसी प्रचलित करेंसियों की तरह बिट कॉइन की भी अपनी कीमत है। लेकिन इसे जेब में या किसी तिजोरी में नहीं रखा जा सकता।  इसका लेनदेन ऑनलाइन शेयर मार्किट की तरह पासवर्ड और पिन नंबर जैसे एनक्रिप्टेड कोड नंबरों के बूते पर होता है। आप जितने बिटक्वॉयन चाहें खरीद सकते हैं या बेच सकते हैं। लेकिन आपके पर्स के बिटक्वॉयन इंटरनेट यानी साइबर स्पेस में रहेंगे। अगर कुछ असली है तो वह है आपका पैसा जो आपके असली बैंक के खाते से बिटकॉइन खरीदने पर जाएगा और बेचने पर आएगा। लेकिन ऐसा नहीं कि बिटकॉइन केवल ख्याली दुनिया में ही रूका हुआ है। अमेरिका और यूरोप के कई शहरों में अब आप मोबाइल बैंकिंग के रास्ते आप अपने लिए आइसक्रीम, कोल्ड ड्रिंक और नया मोबाइल भी खरीद सकते हैं। और तो और अमेरिका में जिंस व्यापार को नियंत्रिक करने वाले कमोडिटी-फ्यूचर-ट्रेडिंग-कमीशन ने भी बड़े स्टाक एक्सचेंजों पर बिटक्वॉयन की फ्यूचर-ट्रेडिंग को हरी झंडी दे दी है।   एक अनुमान के मुताबिक बिटकॉइन में खरीदारों का 260 अरब डालर लगा हुआ है जो दुनिया की कई बड़ी कंपनियों की कुल बाजार कीमत से भी ज्यादा है। लेकिन आप करेंसियों की तरह बिट कॉइन में निवेश करने वालों को न तो किसी सरकार की ओर से सुरक्षा की कोई गारंटी है और न किसी बैंकों की। बिना किसी नियंत्रण के चलने वाली इस करेंसी पर अमेरिका का यूएस-फेडरल-रिज़र्व यह चिंता जता चुका है कि अगर किसी दिन बिटक्वॉयन का बुलबुला फूट गया तो अंतर्राष्ट्रीय अर्थव्यवस्था अस्थिर हो सकती है। भारत के रिजर्व बैंक ने भी भारतीय नागरिकों को बिटकॉइन में निवेश के खिलाफ तीन बार चेतावनी जारी की है। बैंक का कहना है कि किसी भी तरह की कानूनी मान्यता न होने के कारण अगर किसी दिन इसका गुब्बारा फूट गया तो निवेशकों का सारा पैसा डूब जाएगा। दुनिया के सबसे चर्चित निवेश गुरू वारेन बफेट ने भी बिटकॉइन को 'सचमुच का बुलबुला' बताते हुए इस पर आशंका जताई है। इसी तरह अमेरिका की फ्यूचर्स इंडस्ट्री एसोसिएशन ने भी स्टाक एक्सचेंजों में इसकी ट्रेडिंग की अनुमति पर गहरी चिंता व्यक्त की है। अपराध और आतंकवाद पर नज़र रखने वाली एजेंसियों को भी इस बात से चिंतित हैं कि माफिया और आतंकवादी संगठन बिटकॉइन का इस्तेमाल हवाला और फिरौती जैसे अपराधों में करने लगे हैं। विशेषज्ञों को डर है कि अगर किसी दिन साइबर अपराधी बिटकॉइन की एनक्रिप्शन का तोड़ निकाल लेते हैं तो बिटकॉइन निवेशकों को दिवालिया होने में देर नहीं लगेगी। आस्ट्रेलिया के एक प्रमुख बाजार विशेषज्ञ शेन चैनेल ने तो चेतावनी देते हुए कहा है कि ''बिटकॉइन एक ऐसी तूफानी रेलगाड़ी जैसा है जिसमें ब्रेक नहीं हैं।'' अब देखना बाकी है कि बिटकॉइन की बुलेट ट्रेन की सवारी दुनिया के निवेशकों को समृद्धि की ऊचाइयों पर ले जाएगी या किसी दुर्घटना का शिकार होकर विश्व अर्थव्यवस्था को एक नई मंदी में डुबो देगी। 