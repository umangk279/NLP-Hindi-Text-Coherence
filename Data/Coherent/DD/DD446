फिडे ऑनलाइन चेस ओलम्पियाड में भारत ने पहली बार जीता स्वर्ण पदक, भारत और रूस को संयुक्त रुप से विजेता किया गया घोषित,  प्रधानमंत्री नरेंद्र मोदी ने प्रतियोगिता में शानदार जीत के लिए भारतीय शतरंज खिलाड़ियों को दी बधाई।  भारत ने कल फीडे विश्व शतरंज ऑनलाइन ओलंपियाड जीतकर इतिहास रच दिया है। भारत और रूस को तकनीकी खराबी के कारण कल 2020 ऑनलाइन शतरंज ओलंपियाड में संयुक्त विजेता घोषित किया गया। भारत ने पहली बार इस प्रतियोगिता में स्वर्ण पदक जीता है। दोनों ही टीम 3-3 की बराबरी पर रहीं। प्रतियोगिता में इंटरनेट कनेक्शन टूटने की वज़ह से एक बार भारतीय उम्मीदों को काफी धक्का लगा था। लेकिन अंत में भारत और रूस संयुक्त विजेता घोषित किए गए। कोरोना महामारी को देखते हुए इंटरनेशनल चेस फ़ेडरेशन ने पहली बार ऑनलाइन चेस ओलंपियाड करवाया था। भारत की ये जीत इसलिए भी ख़ास है क्योंकि वो पहली बार इस टूर्नामेंट के फ़ाइनल में पहुंचा था। प्रधानमंत्री नरेंद्र मोदी ने 2020 ऑनलाइन शतरंज ओलंपियाड में रूस के साथ संयुक्त चैंपियन बने भारतीय खिलाड़ियों को बधाई दी है। प्रधानमंत्री ने ट्वीट कर कहा कि हमारे शतरंज खिलाड़ियों को फिडे ऑनलाइन शतरंज ओलंपियाड जीतने पर बधाई। उनकी कड़ी मेहनत और समर्पण सराहनीय है। उनकी सफलता निश्चित तौर पर अन्य शतरंज खिलाड़ियों को प्रेरित करेगी। मैं रूसी टीम को भी बधाई देता हूं। गृहमंत्री अमित शाह ने भी इस बड़ी उपलब्धि के लिए खिलाड़ियों को बधाई दी। उन्होंने ट्वीट कर कहा कि.भारत के लिए गौरव का पल! FIDE ऑनलाइन शतरंज ओलंपियाड जीतने के लिए भारतीय टीम को बधाई। यह हमारे शतरंज के खिलाड़ियों की अद्वितीय प्रतिबद्धता के कारण संभव हुआ है। मुझे यकीन है कि यह शानदार उपलब्धि देश भर के हमारे युवा खिलाड़ियों के जज्बे को आगे बढ़ाएगी। 