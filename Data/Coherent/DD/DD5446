भारत और नेपाल दो ऐसे पड़ोसी देश, जिनके बीच कहा जाता है कि रोटी और बेटी का रिश्ता है. इन पारंपरिक सांस्कृतिक संबंधों में मंगलवार को एक और ऐतिहासिक आयाम जुड़ गया, जब भारत-नेपाल के बीच मोतिहारी-अमलेखगंज तेल पाइपलाइन का लोकार्पण किया गया. वीडियो कॉन्फ्रेंस के ज़रिए दोनों देशों के प्रधानमंत्रियों ने संयुक्त रूप से इस महत्वाकांक्षी अंतरराष्ट्रीय पाइपलाइन को दोनों देशों के बीच मज़बूत संबंधों की बानगी करार दिया.  मोतिहारी-अमलेखगंज पेट्रोलियम पाइपलाइन न सिर्फ भारत-नेपाल संबंधों के लिए एक मील का पत्थर है, बल्कि पूरे दक्षिण एशिया में अपनी तरह की पहली परियोजना है. प्रधानमंत्री नरेंद्र मोदी और नेपाल के प्रधानमंत्री केपी शर्मा ओली ने वीडियो कॉन्फ्रेंसिंग के ज़रिए संयुक्त रूप से इस परियोजना का उद्घाटन किया. भारत-नेपाल ऊर्जा सहयोग परियोजना दोनों देशों के गहरे द्विपक्षीय संबंधों की मिसाल है और ये पाइपलाइन 30 महीने में निर्माण कार्य पूरा होने की समय सीमा से काफी पहले महज़ 15 महीने में ही पूरी हो गई है. नेपाल में विकास गति को तेज़ करने के लिए भारत कई आधारभूत परियोजनाओं का निर्माण करा रहा है. रेलवे विकास के अलावा भी अन्य योजनाओं में भारत की भागीदारी है. नेपाल के प्रधानमंत्री द्वारा पेट्रोल और डीज़ल की कीमत में कटौती के फ़ैसले की घोषणा का प्रधानमंत्री मोदी ने स्वागत किया और कहा कि इससे इस परियोजना का लाभ सीधे आम लोगों तक पंहुचेगा. 69 किमी लंबी मोतिहारी-अमलेखगंज पेट्रोलियम पाइपलाइन 1996 में प्रस्तावित की गई थी. लेकिन कई सालों तक कुछ भी प्रगति नहीं हुई. अगस्त 2015 में दोनों देश की सरकारों के बीच समझौता हुआ और 325 करोड़ की लागत वाली परियोजना पर अप्रैल, 2018 में कार्यारंभ हुआ. सही मायने में ये परियोजना नेपाल के प्रधानमंत्री के विचार ‘समृद्ध नेपाल, खुश नेपाली’ और प्रधानमंत्री मोदी के ‘सबका साथ, सबका विकास और सबका विश्वास’ के मंत्र को प्रतिबिंबित करती है. 