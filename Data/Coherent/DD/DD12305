देशभर में आज रक्षाबंधन का त्योहार धूमधाम से मनाया जा रहा है. राष्ट्रपति, उपराष्ट्रपति और प्रधानमंत्री ने सभी देशवासियों को रक्षाबंधन की शुभकामनाएं दी हैं.  राष्ट्रपति ने अपने ट्वीट संदेश में कहा, “रक्षा बंधन पर सभी देशवासियों को बधाई. इस पर्व का उल्‍लास हमारे बीच भाईचारे की भावना को मजबूत बनाए और हमें ऐसा समाज बनाने की प्रेरणा दे जहां महिलाओं, विशेषकर बालिकाओं की सुरक्षा और गरिमा का हमेशा सम्‍मान किया जाता हो.” इस साल राखी कई मायनों में खास है, क्योंकि वर्षों बाद ऐसा संयोग बन रहा है जब राखी बांधने के लिए बहनों को किसी भी शुभ मुहूर्त का इंतज़ार नहीं करना पड़ेगा. इस बार पूर्णिमा के दिन पूरे 24 घंटे तक राखी बांधी जा सकेगी. रक्षाबंधन के दिन बहन अपने भाई की कलाई पर राखी बांधकर अपनी सुरक्षा का वचन मांगती है. भाई की कलाई पर राखी बांधने के बाद बहन उसके माथे पर तिलक लगाकर आरती करती है. मान्यता है कि ऐसा करने से भाई-बहन का रिश्ता अटूट हो जाता है. कहते हैं कि जब तक जीवन की डोर और श्वासों का आवागमन रहता है एक भाई अपनी बहन की सुरक्षा और उसकी खुशियों के लिए हमेशा आगे रहता है. 