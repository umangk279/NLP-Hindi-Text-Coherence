महिला एवं बाल विकास मंत्रालय बेटी बचाओ बेटी पढ़ाओ योजना की वर्षगांठ के साथ आज मनाएगा राष्ट्रीय बालिका दिवस, राष्ट्रीय बालिका दिवस की थीम है "उज्ज्वल कल के लिए लड़कियों का सशक्तिकरण" और इसका मक़सद है बाल लिंग अनुपात के बारे में जागरूकता पैदा करना  महिला और बाल विकास मंत्रालय आज राष्ट्रीय बालिका दिवस मनाएगा। कार्यक्रम में बेटी बचाओ बेटी पढ़ाओ योजना की वर्षगांठ भी मनाई जाएगी। राष्ट्रीय बालिका दिवस का विषय "उज्ज्वल कल के लिए लड़कियों का सशक्तिकरण" है। बालिका दिवस का उद्देश्य गिरते हुए बाल लिंग अनुपात के बारे में जागरूकता पैदा करना और बालिका के आसपास सार्थक वातावरण बनाना है। केंद्रीय महिला एवं बाल विकास मंत्री मेनका गांधी इस अवसर पर मुख्य अतिथि होंगी और राज्य मंत्री डॉ. वीरेंद्र कुमार समारोह के अतिथि होंगे। मंत्रालय ने अन्य जिलों के लिए एक उदाहरण स्थापित करने के लिए देश भर के जिलों से 38 नवीन गतिविधियों को संकलित किया है। इन कार्यक्रमों को पांच विषयों के अनुसार वर्गीकृत किया गया है, जो कि जीवन रक्षा, संरक्षण, शिक्षा, भागीदारी और लड़कियां को महत्व देना है। 