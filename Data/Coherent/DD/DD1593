भीषण गर्मी झेल रहे प्रदेश के विभिन्न इलाकों में गिरी बारिश के बूंदों से मौसम में बदलाव देखने को मिला। इससे लोगों को प्रचंड गर्मी से काफी हद तक राहत मिली है। प्रदेश के कई इलाकों में शनिवार को भी मौसम के बदलाव की संभावना जताई गई है।   मौसम में आए बदलाव से राजस्थान के कई इलाकों में आंधी चल रही है और बारिश हो रही है। इससे कई दिन से भीषण गर्मी से परेशान लोगों को कुछ राहत मिली है। मौसम विभाग के अनुसार पिछले 24 घंटों में राज्य के अनेक हिस्सों में मेघगर्जन के साथ हल्की से मध्यम बारिश दर्ज हुई है। विभाग के अनुसार सर्वाधिक बारिश डीग भरतपुर में 64.0 मिमी दर्ज की गयी। इसके अलावा नोहर, हनुमानगढ़ में भी 64.0 मिमी दर्ज हुई है। मौसम में आए बदलाव से राज्य में तापमान में भी 3-4 डिग्री सेल्सियस तक गिरावट दर्ज हुई है। मौसम विभाग के प्रवक्ता के अनुसार वायुमंडल के निचले स्तर में पूर्वी हवाओं के पश्चिमी विक्षोभ के साथ मिलने तथा अरब सागर से उच्च मात्रा में नमी प्रवाहित होने के कारण राजस्थान में आगामी तीन-चार दिन तेज आंधी आने, बारिश होने और तेज हवाएं चलने का अनुमान है। 