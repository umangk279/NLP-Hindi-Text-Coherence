राष्ट्रीय सुरक्षा सलाहकार अजित डोभाल ने बीजिंग में चीन के राष्ट्रपति शि जिंगपिंग से मुलाकात की, जिसमें  उनके साथ ब्रिक्स देशों के वरिष्ठ सुरक्षा अधिकारी भी थे । इस मौके पर चीनी राष्ट्रपति जिनपिंग ने सदस्य देशों के बीच इतनी भागौलिक दूरी होने के बावजूद पारस्परिक विश्वास तथा सहयोग बढ़ाने को लेकर उनकी कोशिशों की सराहना की     राष्ट्रीय सुरक्षा सलाहकार (एनएसए) अजित डोभाल ने आज ब्रिक्स देशों से आतंकवाद से मुकाबले सहित क्षेत्रीय एवं वैश्विक महत्व के विभिन्न मुद्दों को लेकर नेतृत्व का परिचय देने का आह्वान किया। ब्रिक्स (ब्राजील, रूस, भारत, चीन और दक्षिण अफ्रीका) के राष्ट्रीय सुरक्षा सलाहकारों की बैठक में डोभाल ने कहा, ‘‘हमें वैश्विक शांति एवं स्थिरता को प्रभावित करने वाले सुरक्षा मुद्दों पर चर्चा करने के लिए ब्रिक्स की एक बैठक आयोजित करनी चाहिए।’’ उन्होंने कहा कि पांच उभरते देशों के समूह को ‘‘आतंकवाद से मुकाबले का नेतृत्व करना चाहिए।’’  अपने चीनी समकक्ष यांग जेइची की मेजबानी में आयोजित बैठक में अपने संबोधन की शुरूआत करते हुए डोभाल ने कहा कि ब्रिक्स देशों को क्षेत्रीय एवं वैश्विक महत्व के रणनीतिक मुद्दों, खासकर उन क्षेत्रों में जहां उनके बीच ‘‘सहमति’’ है, को लेकर नेतृत्व करना चाहिए। उनके भाषण में डोकलाम में जारी तनातनी का कोई संदर्भ नहीं दिया गया। यांग और डोभाल भारत-चीन सीमा वार्ता में अपने अपने देश के विशेष प्रतिनिधि हैं। दोनों ने द्विपक्षीय मुद्दों पर चर्चा के लिए कल एक अलग बैठक की थी। विदेश मंत्रालय ने कहा कि बैठक का उद्देश्य ब्रिक्स देशों के रणनीतिक संवाद, परस्पर राजनीतिक विश्वास तथा अंतरराष्ट्रीय प्रभाव को बढ़ाना है। मंत्रालय ने कहा कि बैठक में वैश्विक शासन, आतंकवाद से मुकाबले, साइबर सुरक्षा एवं ऊर्जा सुरक्षा, संवेदनशील अंतरराष्ट्रीय एवं क्षेत्रीय इलाकों और राष्ट्रीय सुरक्षा एवं विकास पर ध्यान दिया जाएगा।  