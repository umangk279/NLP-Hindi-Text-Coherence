क्रिकेट विश्व कप में देखने को मिला पहला बड़ा उलटफेर, प्रतियोगिता के पांचवे मैच में बांग्लादेश ने दक्षिण अफ्रीका को 21 रन से हराया। शाकिबुल हसन और मुशफिकुर रहीम ने जड़े अर्द्धशतक।  बांग्लादेश ने शाकिबुल हसन (75) और मुश्फिकर रहीम (78) के अर्धशतकों के बाद अच्छी गेंदबाजी की बदौलत आईसीसी क्रिकेट विश्व कप के मैच में दक्षिण अफ्रीका को 21 से हराकर जीत से अपना अभियान शुरू किया और वनडे में सर्वश्रेष्ठ स्कोर भी खड़ा किया। यह दक्षिण अफ्रीका की टूर्नामेंट में दूसरी हार है, उसे शुरूआती मैच में गुरूवार को मेजबान इंग्लैंड से 104 रन की करारी शिकस्त झेलनी पड़ी थी।  बांग्लादेश ने दक्षिण अफ्रीका के सामने जीत के लिए 331 रन का लक्ष्य रखा है। इसके जवाब में दक्षिण अफ्रीका का पहला विकेट 49 रन पर गिरा। 23 रन बनाकर क्विंटन डिकॉक रनआउट हो गए। मर्करम को 45 रन पर शाकिब अल हसन बोल्ड किया। फाफ डु प्लासी अपना अर्धशतक पूरा करने में कामयाब रहे लेकिन 62 रन पर मेहदी हसन ने उन्हें बोल्ड कर उनकी पारी का अंत किया।  इससे पहले अफ्रीकी टीम ने टॉस जीतकर पहले गेंदबाज़ी का फैसला किया। बांग्लादेश ने अच्छी शुरूआत की और दोनों सलामी बल्लेबाज तमीम इकबाल और सौम्य सरकार ने मिल कर 60 रन जोड़े, इस बीच तमीम 16 और सौम्य 42 रन बनाकर पवैलियन लौट आये, दोनों बल्लेबाज क्वि्ंटन डि कॉक के हाथों कैच आउट  हुए.  इसके बाद शकिबुल हसन और मुशफिकर रहीम ने पारी को संभाला और बेहतरीन बल्लेबाजी करते हुए स्कोर को 200 के पार पहुंचा दिया, इस बीच शकीब उल हसन 75 रन बनाकर इमरान ताहिर की गेंद पर बोल्ड हो गये, मोहम्मद मिथुन को भी इमरान ताहिर ने ही पवेलियन की राह दिखाई। मुशफिकुर रहीम ने बांग्लादेश की तरफ से सर्वाधिक 78 रन बनाए। अंतिम ओवरों में  महमूदउल्ला ने अच्छे हाथ दिखाते हुए नाबाद 46 रन बनाए और  बांग्लादेश के स्कोर को 330  तक पहुंचा दिया। 