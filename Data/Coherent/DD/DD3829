कश्मीर घाटी में तापमान जीरो डिग्री से भी नीचे पहुंच गया है, जिसके चलते पाइप में पानी जम गया है। राजधानी दिल्ली में भी ठंड से लोग परेशान हैं। मैसम विभाग के अनुसार, राज्य में सर्दी का दौर आने वाले कुछ दिनों में भी जारी रहेगा।  उत्तर भारत में ठंड का कहर जारी है कश्मीर में तापमान माइनस में पहुंचने के कारण कई जगहों पर पानी की पाइप लाइन जम गई है। श्रीनगर में तापमान माइनस 4.3 सेल्सियस के साथ मौसम की सबसे ठंडी रात रिकार्ड की गयी। लद्दाख प्रदेश इन दिनों भीषण ठंड की चपेट में है। यहां अधिकतम तापमान शून्य के आसपास बना हुआ है जबकि न्यूनतम तापमान शून्य से 17 से 29 डिग्री सेल्सियस नीचे है। विश्व की दूसरे सबसे ठंडे क्षेत्र द्रास में अधिकतम तापमान शून्य से बारह दशमलव 3 डिग्री नीचे तथा न्यूनतम तापमान शू्न्य से 29 डिग्री नीचे दर्ज किया गया। मौसम विभाग ने बताया कि इस क्षेत्र में अगले सप्ताह भी ऐसी ही स्थिति बनी रहेगी। दिल्ली-एनसीआर में कड़ाके की ठंड ने लोगों का जीना मुहाल कर दिया है। कल न्यूनतम तापमान 6 डिग्री सेल्सियस दर्ज किया गया अधिकतम तापमान 12.7 डिग्री सेल्सियस दर्ज किया गया जो सामान्य से नौ डिग्री कम है। बुधवार को हवा की गुणवत्ता में मामूली सुधार आया है। वहीं दूसरी तरफ पंजाब में भी कड़ाके की सर्दी जारी है। अमृतसर में ठंड से बेहाल लोग आग तापते हुए दिखाई दिए।  हरियाणा में शीत लहर के कारण आज सभी निजी और सरकारी स्कूल बंद रहेंगे। मौसम विभाग का कहना है कि अगले चार दिन तक ठंड और कहर बरपा सकती है। इस दौरान सुबह में घना कोहरा छाया रहेगा और 31 दिसंबर को बूंदाबांदी के आसार हैं।  राजस्थान के कई हिस्सों में भी कड़ाके की सर्दी पड़ रही है जहां सीकर में न्यूनतम तापमान 2.5 डिग्री सेल्सियस दर्ज किया गया। राज्य के पिलानी में न्यूनतम तापमान 4.3 डिग्री सेल्सियस, चूरू में 4.5 डिग्री सेल्सियस, जैसलमेर 5.4 डिग्री सेल्सियस और गंगानगर में 5.8 डिग्री सेल्सियस दर्ज किया गया। वहीं, बीकानेर में रात का तापमान 6.1 डिग्री सेल्सियस, जयपुर में 7.1 डिग्री सेल्सियस, अजमेर में 9.5 डिग्री सेल्सियस, जोधपुर में 10.2 डिग्री सेल्सियस और डबोक में 12.2 डिग्री सेल्सियस रहा। विभाग के अनुसार, राज्य में सर्दी का दौर आने वाले कुछ दिनों में भी जारी रहेगा। 