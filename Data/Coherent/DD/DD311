मध्यप्रदेश में आज क़रीब पौने दो लाख परिवारों को उनके सपनों का घर मिल गया। प्रधानमंत्री आवास योजना-ग्रामीण के तहत पीएम नरेंद्र मोदी ने वीडियो कॉन्फ्रेंस के जरिए लाभार्थियों के आवासों का न सिर्फ लोकार्पण किया, बल्कि गृह प्रवेश कार्यक्रम में भी शामिल हुए। इस दौरान प्रधानमंत्री ने कई लाभार्थियों से बातचीत की और उनके अनुभव जाने।  दिवाली और आगामी त्योहारों से पहले मध्य प्रदेश की ग्रामीण आबादी को मोदी सरकार ने बड़ी सौगात सौंपी है। प्रधानमंत्री नरेन्द्र मोदी ने राज्य के पौने दो लाख ग्रामीण परिवारों को प्रधानमंत्री आवास योजना के अन्तर्गत बने घर भेंट किए हैं. इस मौके पर पीएम ने कहा कि कोरोना काल में तमाम रुकावटों के बीच भी देशभर में प्रधानमंत्री आवास योजना के तहत 18 लाख घरों का काम पूरा किया गया है। उन्होंने कहा कि कोरोना के दौरान भी इन योजनाओं में जिस गति से काम हुआ है, वो भी अपने आप में एक रिकॉर्ड है। प्रधानमंत्री ने कहा कि गरीबों को घर देने के लिए पहले भी कई योजनाएं बनी. लेकिन पारदर्शिता की कमी और अन्य गड़बड़ियों के चलते वो कभी पूरी ही नहीं हो पाई. मोदी सरकार ने योजना को पारदर्शी बनाने और गरीबों को सही मायने में इसका लाभ देने के लिए कई बुनियादी बदलावों के साथ मौजूदा योजना को लॉन्च किया. अब गरीब सरकार के पीछे नहीं भागता बल्कि सरकार गरीब के पास पहुंचती है. जब गरीब की आय और आत्मविश्वास बढ़ता है तो आत्मनिर्भर भारत बनाने का संकल्प भी मज़बूत होता है। इस आत्मविश्वास को मज़बूत करने के लिए गांव में हर प्रकार का आधुनिक इंफ्रास्ट्रक्चर विकसित किया जा रहा है। 2019 के पहले 5 वर्ष.... शौचालय, गैस, बिजली, सड़क जैसी बुनियादी सुविधाओं को गांव तक पहुंचाने का काम किया गया।  अब इन मूल सुविधाओं के साथ-साथ आधुनिक सुविधाओं से भी गांवों को मजबूत किया जा रहा है। बीते 15 अगस्त को लाल किले से पीएम मोदी ने कहा था कि आने वाले 1 हज़ार दिनों में देश के करीब 6 लाख गांवों में ऑप्टिकल फाइबर बिछाने का काम पूरा किया जाएगा। कोरोना काल में भी प्रधानमंत्री गरीब कल्याण रोज़गार अभियान के तहत ये काम तेज़ी से हुआ है। देश के गरीबों को सशक्त बनाने के लिए प्रधानमंत्री मोदी ने साल 2022 तक हर गरीब  को घर देने का लक्ष्य रखा है. इस मोर्चे पर बीते 5-6 वर्षों में रिकॉर्ड काम हुआ है. अब तक देश के सवा दो करोड़ गरीबों और बेघरों को घर उपलब्ध कराया गया है, वो भी शौचालय और अन्य सभी ज़रूरी सुविधाओं के साथ। 