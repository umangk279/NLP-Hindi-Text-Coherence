केंद्रीय मानव संसाधन विकास मंत्री प्रकाश जावडेकर ने कहा, सीबीएसई की रद्द हुई परीक्षा की तारीखों का जल्द होगा ऐलान। सीबीएसई पेपर लीक मामले में दिल्ली पुलिस ने 18 छात्रों, एक निजी ट्यूटर समेत 25 लोगों से की पूछताछ।  दिल्‍ली पुलिस ने केन्‍द्रीय माध्‍यमिक शिक्षा बोर्ड सीबीएसई के प्रश्‍न पत्र लीक होने के मामले में 18 छात्र सहित 25 लोगों से पूछताछ की है। अभी तक इस मामले में किसी को गिरफ्तार नहीं किया गया है। इस सिलसिले में दो मामले दर्ज किए गए हैं। इस बीच मानव संसाधन विकास मंत्री प्रकाश जावड़ेकर ने कहा है कि इस मामले को प्रधानमंत्री ने गम्‍भीरता से लिया है। जावड़ेकर ने कहा कि जल्द ही रद्द हुई परीक्षा की नई तारीख का ऐलान होगा। उन्होंने कहा कि प्रश्‍नपत्र का लीक होना बहुत दुर्भाग्‍यपूर्ण है। उन्‍होंने कहा कि मंत्रालय ने इस मामले की आतंरिक जांच शुरू की है। 