प्रधानमंत्री ने दुनिया की अब तक की सबसे ऊंची प्रतिमा ‘स्टेच्यू ऑफ यूनिटी’ का अनावरण किया. सरदार पटेल को श्रद्धाजंलि देते हुए प्रधानमंत्री ने कहा कि नया भारत सरदार के सपनों जैसा ही बनेगा. भारत को भारत बनाने वाले देश को छोटी-छोटी रियासतों से एक सूत्र में पिरोने वाले बारदोली के सरदार इसी विभूति के अमर कृतित्व को श्रृद्धाजंलि देने की सोची प्रधामंत्री नरेंद्र मोदी ने. 8 साल पहले गुजरात का मुख्यमंत्री रहते हुए उन्होंने एक सपना देखा और बुधवार को प्रधानमंत्री के तौर पर अपने सपने को पूरा किया.  प्रधानमंत्री नरेंद्र मोदी ने मज़बूत भारत के सपने को वैश्विक पटल पर अलग पहचान दिलाने वाले सरदार साहब को सलाम किया. भारत भक्ति की भावना को हमारी सभ्यता की पहचान बनाने वाले सरदार साहब की 182 मीटर ऊंची ये प्रतिमा आधुनिक भारत के निर्माता और 550 से ज्यादा रियासतों के एकीकरण कर एक संगठित भारत की रचना करने वाली शख्सियत के साहस, सामर्थ्य की याद हमेशा दिलाएगा. सरदार साहब के सम्मान का सफर अंजाम तक पहुंचा है. उनको वो सम्मान मिला जिसके वो हकदार हैं. देश के महानायक का संकल्प ही तो था जिसने भारत के लिए बुलंदी के रास्ते की नींव रखी. 