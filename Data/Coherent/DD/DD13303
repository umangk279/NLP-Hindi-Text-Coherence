पाकिस्तान चुनाव आयोग ने नेशनल असेंबली की 272 में से 260 सीटों के नतीजे घोषित कर दिए हैं। अब तक के नतीजों में इमरान खान की पार्टी 115 सीटों के साथ सबसे आगे, पीएमएल एन दूसरे और पीपीपी तीसरे नंबर पर, नवाज शरीफ ने चुनाव परिणाम को बताया ''चोरी का जनादेश''.    पाकिस्तान चुनाव आयोग ने नेशनल असेंबली की 272 में से 260 सीटों के नतीजे घोषित कर दिए हैं। इनमें इमरान खान की पाकिस्तान तहरीक-ए-इंसाफ (पीटीआई) ने अभी तक 115 सीटों पर जीत दर्ज की है। पीटीआई 115 सीटों के साथ सबसे बड़े दल के तौर पर उभरी है। इमरान खान की पार्टी को चुनाव में स्पष्ट बहुमत नहीं मिल सका सरकार बनाने के लिए उन्हें 27 सीट और चाहिए।  पीएमएल - एन  को 62 सीटें और पाकिस्तान पीपुल्स पार्टी को 43  सीटें मिली हैं। निर्दलीय प्रत्याशियों ने 12 सीटों पर जीत दर्ज की है। नतीजों से  पीटीआई की सरकार बनाने की संभावना है और पार्टी प्रमुख इमरान खान ने अपने पहले संबोधन में जीत का दावा कर चुके हैं। वैसे मतगणना की रफ्तार बहुत धीमी है। चुनावों में बड़े पैमाने पर धांधली के आरोप लगाए गए हैं।   इस बीच जेल में बंद पाकिस्तान के पूर्व प्रधानमंत्री नवाज शरीफ ने आम चुनाव के परिणाम को ''चोरी का जनादेश'' करार देते हुए चेताया कि ''दागदार और संदिग्ध'' परिणाम का देश की राजनीति को दूषित कर देगा। डॉन अखबार की खबर के अनुसार, अडियाला जेल में मिलने आने वालों से बातचीत के दौरान नवाज ने फैसलाबाद, लाहौर और रावलपिंडी के चुनाव परिणामों पर संदेह जताया और कहा कि  इन क्षेत्रों में पीएमएल-एन के उम्मीदवारों की स्थिति बहुत अच्छी थी, लेकिन उन्हें पराजित घोषित कर दिया गया है। हालांकि चुनाव आयोग ने कहा है कि चुनाव निष्पक्ष हुए हैं । हालांकि जानकार भी कह रहे हैं पाक के चुनाव निष्पक्ष नहीं थे और इमरान खान सेना के कहने पर ही काम करेंगे । इस बीच अमेरिका ने कहा है कि उनका देश पाकिस्तान में सरकार बनने के बाद नए नेताओं के साथ काम करने के ''अवसर तलाश करेगा'' और दक्षिण एशिया में सुरक्षा, स्थिरता और समृद्धि बढ़ाने की कोशिश करेगा। अमेरिकी विदेश विभाग के प्रवक्ता ने कहा कि अमेरिका चुनाव प्रचार के दौरान अभिव्यक्ति की आजादी, लोगों और प्रेस से मिलने-जुलने पर बंदिशों की रिपोर्टों को लेकर चिंतित है।  सदन में विदेश मामलों की समिति के सदस्य इलियोट एंजल ने चुनाव में सेना की भूमिका पर चिंता जताते हुए कहा कि पाकिस्तान के लोगों ने एक और मौका गंवा दिया। पाकिस्तान के 70 साल के इतिहास में यह दूसरा मौका है जब लोकतांत्रिक तरीके से सत्ता हस्तांतरण हो रहा है। साल 1947 में आजादी के बाद से लेकर अब तक देश की करीब आधी सदी तक पाकिस्तान में सेना का शासन रहा है और अब तक कोई भी प्रधानमंत्री अपना कार्यकाल पूरा नहीं कर सका है। 