कोरोना वायरस संक्रमण के खिलाफ भारत की सफलता में नित नए मुकाम जुड़ते जा रहे हैं. देश में कोरोना वायरस संक्रमित मरीजों के ठीक होने की संख्या जो मई में 50 हजार थी, सितंबर में तेजी से बढ़कर 30 लाख तक पहुंच चुकी है.  केंद्रीय स्वास्थ्य एवं परिवार कल्याण मंत्रालय ने ट्वीट कर एक ग्राफिक्स चार्ट के जरिए कोविड-19 के खिलाफ भारत की इस सफलता को रेखांकित किया है. चार्ट के मुताबिक 23 मई को भारत में कोविड-19 से ठीक होने वाले मरीजों की संख्या 50 हजार थी, जो 4 सितंबर को करीब 32 लाख के पास पहुंच गई. हर दिन कोरोना से ठीक होने वाले मरीजों की संख्या में लगातार इजाफा हो रहा है. कोरोना संक्रमण एक दिन में ठीक होने वाले मरीजों की संख्या बढ़कर 70 हजार को पार कर गई है. कुल संक्रमित मरीजों के तीन चौथाई अब तक ठीक हो चुके हैं. शेयर किए गए दूसरे ग्राफिक्स चार्ट के मुताबिक 24 अगस्त को एक दिन में 57,569 मरीज ठीक हुए जबकि 5 सितंबर तक ठीक होने का यह आंकड़ा लगातार बढ़ता हुआ 70 हजार को पार कर गया. स्वास्थ्य मंत्रालय के आकड़ों के मुताबिक पिछले 24 घंटों में 73 हजार 642 मरीज कोरोना को मात देकर स्वस्थ हो गए है. रिकवरी रेट बढ़कर 77.32 प्रतिशत हो गया है. आईसीएमआर के मुताबिक एक दिन में 10 लाख 90 हजार कोविड नमूनों की जांच की गई है. 