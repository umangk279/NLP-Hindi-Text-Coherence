पीएम ने देश को दिया भरोसा , बच्चियों के साथ हुए अपराध में होगा इंसाफ, दोषियों को दी जाएगी सख्त से सख्त सजा, उन्नाव रेप कांड में सीबीआई ने आरोपी  विधायक  को हिरासत में लिया, यूपी सरकार ने कहा ऐसे मामलों में जीरो टोलरेंस की नीति।  प्रधानमंत्री नरेन्द्र मोदी ने पिछले कुछ दिनों से देश में तूल पकड़ रहे उन्नाव और कठुआ रेप केस पर कड़ी प्रतिक्रिया व्यक्त की है, दोनों जगहों का नाम लिए बिना मोदी ने देश को भरोसा दिया कि  पिछले दो-तीन दिन में देश में जो घटनाएं हो रही हैं वो काफी परेशान करने वाली हैं, मोदी ने कहा कि देश में बेटियों पर किसी तरह की कोई आंच नहीं आने दी जाएगी।डां अंबेडकर के स्मारक के उद्घाटन के मौके पर एक कार्यक्रम में  पीएम मोदी ने कहा कि अपराधी कोई भी हो उसे बख्शा नहीं जाएगा।  उन्होने कहा, ‘‘जिस तरह की घटनाएं हमने बीते दिनों में देखीं हैं, वो सामाजिक न्याय की अवधारणा को चुनौती देती हैं। पिछले दो दिनो से जो घटनाये चर्चा में है वह निश्चित रूप से किसी भी सभ्य समाज के लिये शर्मनाक है।’’ प्रधानमंत्री ने कहा, ‘‘ एक समाज के रूप में, एक देश के रूप में हम सब इसके लिए शर्मसार है ।’’ उन्होंने कहा, ‘‘ हमारी बेटियों को न्याय मिलेगा।’’   इस दौरान पीएम ने कहा, ‘‘ देश के किसी भी राज्य में, किसी भी क्षेत्र में होने वाली ऐसी वारदातें हमारी मानवीय संवेदनाओं को झकझोर देती हैं। मैं देश को विश्वास दिलाना चाहता हूँ की कोई अपराधी बचेगा नहीं, न्याय होगा और पूरा होगा। कोई अपराधी नहीं बचेगा। साथ ही उन्होने कहा, ‘‘ हमारे समाज की इस आंतरिक बुराई को खत्म करने का काम, हम सभी को मिलकर करना होगा।’’   प्रधानमंत्री ने कहा कि उन्होंने तो लाल किले से बोलने का साहस किया था कि देर से आने पर लड़की से नहीं, लड़कों से पूछो कि इतनी देर कहां थे क्योंकि जो ऐसे जघन्य अपराध करता है, वह किसी न किसी का बेटा होता है। उन्होंने कहा, ‘‘हमें पारिवारिक व्यवस्था, सामाजिक मूल्यों से लेकर न्याय व्यवस्था तक, सभी को इसके लिए मजबूत करना होगा, तभी हम बाबा साहेब के सपनों का भारत बना पाएंगे, न्यू इंडिया बना पाएंगे।  प्रधानमंत्री नरेन्द्र मोदी ने कांग्रेस पर बाबा साहेब भीम राव आंबेडकर के अपमान का आरोप लगाया और कांग्रेस के द्दारा किये गये बाबा साहेब के खिलाफ साजिशो का जिक्र किया. पीएम ने कांग्रेस पर दलितो पिछड़ो के खिलाफ झूठ फैलाने का आरोप भी लगाया और देश को भरोसा दिलाया कि कोई भी आरक्षण खत्म नही कर सकता है। 