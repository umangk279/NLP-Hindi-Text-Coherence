उत्तर भारत के अधिकतर हिस्सों में शीतलहर का असर जारी है। भारतीय मौसम विभाग (आईएमडी) ने हिमाचल प्रदेश और जम्मू-कश्मीर में अगले कुछ दिन तक ऊंचे क्षेत्रों में बर्फबारी की भी संभावना जताई, जिससे हवा की ठंडक में ओर ज्यादा बढ़ोतरी होगी।  वहीं हिमाचल प्रदेश में मौसम विभाग ने अगले दो दिन के लिए भारी वर्षा और बर्फबारी के लिए ऑरेंज और येलो अलर्ट जारी किया है। मौसम विभाग ने आज से गुरूवार तक हिमाचल में मध्यम ऊंचाई वाले पहाड़ी क्षेत्रों और अधिक ऊंचाई वाले पहाड़ी क्षेत्रों में भारी वर्षा और बर्फबारी होने का पूर्वानुमान जताया है। जम्मू कश्मीर में भी आज बादल छाये रहने से ताजा बर्फबारी की संभावना है। मौसम विभाग ने बताया कि कश्मीर के अधिकतर हिस्सों में अगले 48 घंटे में हल्की से मध्यम स्तर की बर्फबारी हो सकती है। कश्मीर में 40 दिन का ‘चिल्लई कलां’ चल रहा है। इन 40 दिनों में काफी सर्दी पड़ती है और बर्फबारी की संभावना काफी ज्यादा रहती है। बात करें पंजाब और हरियाणा की तों वहां भी शीतलहर जारी है। राजस्थान में भी लोगों पर ठंड का कहर बरप रहा है।    