दिग्गज बॉक्सर एमसी मैरीकॉम ने निखत ज़रीन को हराकर फरवरी, 2020 में चीन में होने वाले ओलंपिक क्वालीफ़ायर के लिए टीम में जगह बनाई, एक अन्य मुकाबले में सोनिया लाठेर को साक्षी चौधरी ने शिकस्त दी.  छह बार की विश्व चैम्पियन एमसी मैरीकॉम 51 किग्रा भार वर्ग में  निखत जरीन को 9-1 से हराकर चीन में अगले साल होने वाले ओलंपिक क्वालीफायर के लिये भारतीय टीम में जगह बना ली है. इस मुकाबले में मैरीकॉम ने बहुत दमदार मुक्के जमाकर स्पष्ट अंक हासिल किए. इसी के साथ निखत का अगले साल होने वाले ओलंपिक क्वालीफायर में खेलने का सपना चकनाचूर हो गया.   अन्य नतीजों में दो बार की विश्व रजत पदक विजेता सोनिया लाठेर (57 किग्रा) को साक्षी चौधरी ने शिकस्त दी. एशियाई पदकधारी लाठेर, चौधरी के तेज-तर्रार आक्रमण के सामने नहीं टिक सकीं. वहीं 60 किग्रा वर्ग में पूर्व विश्व चैम्पियन एल सरिता देवी राष्ट्रीय चैम्पियन सिमरनजीत कौर से पराजित हो गईं. पहले राउंड के क्वॉलीफायर मुकाबले में निखत ने मौजूदा राष्ट्रीय चैम्पियन ज्योति गुलिया को हराया, तो मैरीकॉम ने रितु ग्रेवाल को मात दी. 