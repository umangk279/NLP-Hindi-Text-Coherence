प्रधानमंत्री नरेंद्र मोदी ने कश्मीर की आज़ादी की मांग करने वालों को समर्थन देने पर कांग्रेस की कड़ी आलोचना की। कहा, ये देश की सीमा पर तैनात जवानों का है अपमान। पीएम ने दोहराया, देश की एकता और अखंडता के साथ नहीं होगा कोई समझौता।   प्रधानमंत्री नरेन्‍द्र मोदी ने कश्‍मीर मुद्दे को लेकर कांग्रेस पर आरोप लगाया है कि उसने कश्‍मीर मुद्दे पर अपनी नीति पूरी तरह बदल दी है। कल कर्नाटक में बंगलुरु के हिन्‍दुस्‍तान एयरोनॉटिक्‍स लिमिटेड हवाई अड्डे पर भाजपा कार्यकर्ताओं को संबोधित करते हुए उन्‍होंने कांग्रेस नेता पी चिदंबरम का नाम लिए बग़ैर कश्मीर के मुद्दे पर उनके बयान पर पार्टी का जवाब मांगा।  पीएम मोदी ने कहा कि कांग्रेस अब कश्‍मीर की आजादी का समर्थन करने लगी है। इस तरह की बात करना देश के बहादुर सैनिकों का अपमान है। प्रधानमंत्री ने कहा कि देश की आंतरिक सुरक्षा और राष्ट्रीय हित के मसलों से लेकर कश्मीर और डोकलाम के मुद्दों पर कांग्रेस दुष्प्रचार करती रही है। पीएम ने कहा कि जो लोग देश के वीरों के बलिदान पर राजनीति करने पर तुले हुए हों, ऐसे लोगों से देश का भला कैसे हो सकता है।  