कोरोना की वैश्विक महामारी के दौरान वंदे भारत मिशन के तहत बंग्लादेश में फंसे भारतीयों के स्वदेश वापसी के क्रम में एयर इंडिया की AI 1232 फ्लाइट ने 158 भारतीयों को लेकर ढाका के हजरत शाहज़लाल अंतर्राष्ट्रीय हवाईअड्डे से दिल्ली के लिए आज उड़ान भरी। बंग्लादेश से भारतीयों को स्वदेश लाने के अभियान में यह छठी उड़ान है।  वंदे भारत मिशन के तहत बंग्लादेश में फंसे भारतीयों की स्वदेश वापसी का यह क्रम आठ मई से शुरु हुआ था। पहली उड़ान में बंग्लादेश से 168 मेडिकल छात्रों को लेकर उड़ान श्रीनगर पहुंची थी। तब से लेकर अब तक बंग्लादेश से दो हजार छह सौ पच्चीस भारतीयों को विभिन्न उड़ानों के जरिए स्वदेश लाया जा चुका है। वंदे भारत मिशन के तहत बंग्लादेश से अब तक दिल्ली के छह, श्रीनगर के लिए चार , कोलकाता के लिए तीन और एक-एक मुंबई, चेन्नई और अहमदाबाद के लिए उड़ान भर चुकी हैं।  विमानों के अतिरिक्त तकरीबन पांच सौ भारतीयों को सड़क मार्ग के जरिए भी बंग्लादेश से स्वदेश लाया गया है। अगस्त में शुरु होने वाले वंदे भारत मिशन के पांचवे चरण के तहत 13 अगस्त को भी ढाका से दिल्ली के लिए विमान के जरिए बंग्लादेश में फंसे भारतीयों को स्वदेश लाया जाएगा। 