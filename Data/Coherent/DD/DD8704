केरल में राष्ट्रीय राजमार्ग-66 पर 13 किलोमीटर लंबे दो लेन वाले कोल्लम बाईपास का पीएम मोदी ने किया उद्घाटन, गिनायी सरकार की उपलब्धियां, पदमनाभ स्वामी मंदिर के लिए दर्शन, शबरीमला के मसले पर कांग्रेस और लेफ्ट पर साधा निशाना कहा दोनों को नहीं है संस्कृति का सम्मान, केरल की संस्कृति के साथ खडी है बीजेपी।  प्रधानमंत्री नरेंद्र मोदी ने सबरीमाला मामले पर  राज्य की सत्तारूढ़ एलडीएफ और विपक्षी यूडीएफ पर निशाना साधा। कोल्लम में सभा को संबोधित करते हुए प्रधानमंत्री नरेंद्र मोदी ने मुस्लिम महिलाओं को न्याय दिलाने के मुद्दे पर कहा कि सरकार तीन तलाक बिल पास कराना चाहती है और कांग्रेस के साथ वाम दल इस पर रोड़े अटका रहे हैं। पीएम मोदी ने कहा कि दोनों ही एलडीएफ और यूडीएफ भ्रष्टाचार और संप्रदायितकता के मामल में एक ही सिक्के के दो पहलू हैं। राज्य में भाजपा कार्यकर्ताओं पर हो रहे हमलों को लेकर भी पीएम ने पी विजयन सरकार पर निशाना साधा। प्रधानमंत्री नरेंद्र मोदी ने कहा कि केरल सरकार ने झूठे वायदे करके किसानों के वोट तो लिए लेकिन इन वायदों को पूरा करने में विफल रहे। दक्षिणी राज्य केरल पहुंचे प्रधानमंत्री नरेंद्र मोदी ने राष्ट्रीय राजमार्ग संख्या-66 पर कोल्लम बाइपास राष्ट्र को समर्पित किया। 13 किलोमीटर लंबे दो लेन वाले इस बाईपास पर 352 करोड़ रुपये की लागत आई है। इसमें अष्टामुडी झील पर कुल 1540 मीटर लंबे तीन पुल भी शामिल हैं। इस परियोजना से अलप्पुजा और तिरूवनंतपुरम के बीच यात्रा का समय कम हो जाएगा और कोल्लम शहर में ट्रैफिक जाम की समस्या भी कम होगी।  मकर संक्रांति के मौके पर प्रधानमंत्री नरेंद्र मोदी ने तिरूवंतपुरम में पद्मनाभ स्वामी मंदिर में दर्शन किए। पद्मनाभस्वामी भगवान विष्णु का प्रसिद्ध मंदिर है। देश के प्रमुख वैष्णव मंदिरों में शामिल यह ऐतिहासिक मंदिर तिरुअनंतपुरम के अनेक पर्यटन स्थलों में से एक है। पद्मनाभ स्वामी मंदिर विष्णु-भक्तों की महत्वपूर्ण आराधना-स्थली है। पीएम नरेंद्र मोदी ने इस मौके पर आगंतुकों के लिए कुछ सुविधाओं को शुरू किए जाने की निशानी के रूप में एक पट्टिका का अनावरण किया। 