प्रधानमंत्री नरेंद्र मोदी ने अपने दो दिन के गुजरात दौरे के दौरान रविवार और सोमवार को जमकर रैलियां की और कांग्रेस की वंशवाद की राजनीति पर सवाल खड़े किए. प्रधानमंत्री मोदी ने कांग्रेस पर गुजरात को बदनाम करने का आरोप लगाया, तो विकास के आधार पर गुजरात को आगे बढ़ाने का वादा किया.   प्रधानमंत्री नरेंद्र मोदी ने सोमवार को धरमपुर, भावनगर, जूनागढ़ और जामनगर में चुनावी रैलियां की. पीएम ने वलसाड के धरमपुर से चुनावी हुंकार भरी तो निशाने पर कांग्रेस का आना लाजमी था. प्रधानमंत्री ने कांग्रेस पर क़रारा हमला बोला. कांग्रेस को एक कुनबा पार्टी बता डाला. भावनगर के चुनावी मंच से भी पीएम मोदी ने कांग्रेस पर जमकर निशाना साधा. पटेल से लेकर अब तक हुए राज्य के प्रति भेदभाव का हिसाब मांगा. राष्ट्र के प्रति सरदार पटेल के समर्पण को सराहा. पीएम ने भेदभाव की राजनीति और सामाजिक बंटवारे का आरोप भी कांग्रेस पर मढ़ा. विकास रैलियों के ज़रिए प्रधानमंत्री मोदी ने कांग्रेस को आड़े हाथ लिया तो वहीं राज्य के विकास का श्रेय लोगों की सामाजिक एकता और भाजपा सरकार को दिया. उन्होंने कहा कि सबका साथ सबका विकास ही भाजपा का मंत्र है. उन्होंने कांग्रेस को जूनागढ़ में पानी की कमी और नर्मदा परियोजना की देरी को ज़िम्मेदार ठहराया. साथ ही उन्होंने कहा कि कई परियोजनाओं के ज़रिए जल्द ही जूनागढ़ पर्यटन के नक्शे पर तेज़ी से उभर रहा है. प्रधानमंत्री की इस चुनावी रैली में महिलाओं का ख़ासा उत्साह दिखा. प्रधानमंत्री ने जामनगर की चुनावी रैली में केंद्र सरकार के ज़रिए केदारनाथ घाटी में पुनर्निर्माणों का ज़िक्र किया. साथ ही उन्होंने कहा कि बाढ़ के वक़्त केंद्र ने तेज़ी के साथ लोगों को राहत पहुंचाई थी. जबकि कांग्रेस की सरकारें लोगों के दुख और संकट के समय भी ख़ामोश ही रहती थीं. उन्होंने कहा कि मौजूदा सरकार के पास भुज की भयंकर त्रासदी के वक़्त लोगों के साथ खड़े होने का अनुभव है. प्रधानमंत्री ने समावेशी विकास पर ज़ोर दिया. साथ ही उन्होंने दावा किया कि देश के लोग कांग्रेस को उनकी ग़लतियों के लिए ज़रूर सबक देंगें. उन्होंने कहा कि उत्तर प्रदेश निकाय चुनाव में लोगों ने एक बार कांग्रेस की राजनीति को नकारा है. 