दिल्‍ली में कोरोनावायरस के संक्रमण से सर्वाधिक प्रभावित 20 क्षेत्रों को सील किया गया। उत्‍तर प्रदेश सरकार ने भी 15 जिलों में ऐसे इलाकों को सील किया।  दिल्ली सरकार ने नोवेल कोरोनावायरस के प्रसार से निपटने के लिए राजधानी में कोविड-19 के बीस हॉट-स्पॉट सील करने की घोषणा की है। उप-मुख्यमंत्री मनीष सिसोदिया ने यह घोषणा करते हुए कहा कि इन क्षेत्रों में किसी को प्रवेश या बाहर आने नहीं दिया जाएगा। उन्होंने कहा कि राज्य सरकार सील वाले क्षेत्रों में आवश्यक वस्तुओं की डिलीवरी सुनिश्चित करेगी। उप-मुख्यमंत्री ने बताया कि सदर इलाके से कुछ पॉजिटिव मामलों की सूचना मिली है और यह इलाका सील कर दिया गया  है। लहीं उत्तर प्रदेश में 15 जिलों के संवेदनशील इलाकों को भी 15 अप्रैल सवेरे तक पूरी तरह सील कर दिया गया है। इसमें मेरठ, गाजियाबाद, गौतमबुद्ध नगर, आगरा, कानपुर, लखनऊ, सीतापुर, सहारनपुर, वाराणसी, शामली, फिरोजाबाद, बुलंदशहर, बरेली और महाराजगंज जिले शामिल हैं। संवेदनशील इलाकों का चुनाव छह या छह से अधिक कोविड-19 के मामले आने के बाद चयनित किया गया है। सील किए गए इन जिलों में विभाग के अधिकारियों और आवश्‍यक वस्तुओं की आपूर्ति में लगे श्रमिकों के अलावा अन्य किसी व्यक्ति को घर से बाहर कदम रखने की अनुमति नहीं होगी। 