दिल्ली में आठ फरवरी को चुनाव होने हैं। ऐसे में सभी राजनीतिक दल मतदाताओं को अपने पक्ष में मतदान कराने के लिए पूरी ताकत झोंक रहे हैं। दिल्ली के रण में भाजपा, आम आदमी पार्टी और कांग्रेस के सभी दिग्गज मैदान में उतर चुके हैं।  दिल्‍ली विधानसभा चुनाव के लिए प्रचार पूरे जोरों पर है। प्रधानमंत्री नरेंद्र मोदी आज दिल्ली के द्वारका में एक चुनावी रैली को संबोधित करेंगे। इससे पहले कल प्रधानमंत्री नरेंद्र मोदी ने दिल्ली के कड़कड़डूमा में रॅली कर भाजपा के चुनाव प्रचार को और गति प्रदान की। इस रैली में पीएम ने आम आदमी पार्टी और कांग्रेस पर निशाना साधा और केंद्र सरकार द्वारा उठाए गये कदमों का ज़िक्र करते हुए प्रधानमंत्री ने कहा कि 21वीं सदी का भारत नफरत से नहीं विकास की राष्ट्रनीति से चलेगा। पीएम मोदी ने शाहीन बाग का मुद्दा उठाते हुए कहा कि यह संयोग नहीं प्रयोग है। उन्होंने यह भी कहा कि देश के टुकड़े-टुकड़े करने वाले गैंग को बचाया जा रहा है। गृहमंत्री अमित शाह ने मुडका, सदरबाजार, पहाड़गंज और ग्रेटर कैलाश में जनसभा की, बीजेपी अध्यक्ष जे पी नड्डा ने शकूरबस्ती, मॉडल टाउन और चांदनी चौक में लोगों को संबोधित किया, यूपी के मुख्यमंत्री योगी आदित्यनाथ ने दिल्ली के विकासपुरी में एक रैली की। कांग्रेस पार्टी ने भी दिल्ली के चुनवों में अपनी पूरी ताकत झोंक रखी है, उसके विभिन्न नेता शहर में प्रचार कर रहे हैं। कांग्रेस नेता राहुल गांधी भी आज कई रैलियों को संबोधित करेंगे। वहीं सत्ताधारी आम आदमी पार्टी के कई नेताओं ने दिल्ली में भारतीय जनता पार्टी का दामन थामा। दिल्ली भाजपा के चुनाव प्रभारी प्रकाश जावड़ेकर और प्रदेश भाजपा अध्यक्ष मनोज तिवारी की मौजुदगी में नॉर्थ एमसीडी के नामांकित कोंसिलर जय कुमार बंसल, पूर्व डिप्टी चैयरपर्सन, नरेला जोन अर्चना  सहित एक दर्जन आप नेताओं ने भारतीय जनता पार्टी की सदस्यता ग्रहण की।  दिल्ली के विश्वासनगर में आम आदमी पार्टी के मुखिया और सीएम अरविंद केजरीवाल ने सोमवार को चुनावी रैली की। इस दौरान उन्होंने अपनी सरकार द्वारा किए गए काम गिनाए और बीजेपी-कांग्रेस पर जमकर हमला बोला।इस बीच दिल्ली के चुनावी दंगल में सोमवार को बहुजन समाज पार्टी की प्रमुख मायावती भी उतरीं,. मायावती ने दिल्ली के तालकटोरा स्टेडियम में अपनी पहली सभा को संबोधित किया और केंद्र-राज्य की सरकारों पर जमकर बरसीं। वहीं दिल्ली उच्च न्यायालय की दो जजों की बेंच ने ने आगामी दिल्ली विधानसभा चुनाव में 11 निर्दलीय उम्मीदवारों के नामांकन खारिज किए जाने के खिलाफ दायर उनकी याचिका पर निर्वाचन आयोग (ईसी) और केंद्र से अपना जवाब देने को कहा है। राजधानी में आचार संहिता लागू होने के बाद से अब तक नौ करोड़ रुपये से अधिक नकदी सहित 50 करोड़ रुपये से भी अधिक मूल्य की शराब, नशीले पदार्थ और कीमती धातु जब्त की गई है।    