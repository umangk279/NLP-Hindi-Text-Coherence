केन्‍द्रीय स्‍वास्‍थ्‍य मंत्री हर्षवर्धन 2020-21 के लिए विश्‍व स्‍वास्‍थ्‍य संगठन के कार्यकारी बोर्ड के अध्‍यक्ष चुने गए हैं। उन्‍होंने बोर्ड के पूर्व अध्‍यक्ष जापान के डॉक्‍टर हिरोकी नाकातानी का स्‍थान लिया है।  अध्‍यक्ष के रूप में कार्यकारी बोर्ड के 147वें सत्र को सम्‍बोधित करते हुए डॉक्‍टर हर्षवर्धन ने कहा कि स्‍वास्‍थ्‍य आर्थिक प्रदर्शन और मानव क्षमताओं में वृद्धि का आधार है। उन्‍होंने कोविड महामारी के कारण अपनी जान गंवाने वाले लाखों लोगों को श्रृद्धांजलि दी। उन्‍होंने कोविड से निपटने के भारत सरकार के प्रयास भी बैठक में उपस्थित लोगों के साथ साझा किए। उन्‍होंने कहा कि एक अरब 35 करोड़ की आबादी वाले भारत जैसे देश में कोविड संक्रमण के मामले एक लाख से कुछ ही ज्‍यादा हैं। बीमारी से ठीक होने की दर 40 प्रतिशत से अधिक है और संक्रमण बढ़ने की दर 13 दिन में दोगुनी हो रही है। विश्‍व स्‍वास्‍थ्‍य संगठन के दक्षिण पूर्व एशियाई क्षेत्र की निदेशक डॉक्‍टर पूनम खेत्रपाल सिंह ने डॉक्‍टर हर्षवर्धन को कार्यकारी बोर्ड का अध्‍यक्ष चुने जाने पर बधाई दी। उन्‍होंने कहा कि डॉक्‍टर हर्षवर्धन को जनस्‍वास्‍थ्‍य क्षेत्र का खासा अनुभव है। वे देश में पल्‍स पोलियों अभियान के मार्गदर्शक रहे हैं। तम्‍बाकू के खिलाफ अभियान में भी उनका बड़ा योगदान रहा है। खेत्रपाल ने कहा कि प्रधानमंत्री नरेन्‍द्र मोदी के नेतृत्‍व में डॉक्‍टर हर्षवर्धन देश में कोविड संक्रमण के खिलाफ अभियान को बड़ी कुश्‍लता के साथ चला रहे है। 