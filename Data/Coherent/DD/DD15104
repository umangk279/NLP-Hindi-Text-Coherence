त्रिपुरा की चुनावी गहमागहमी के बीच गुरुवार का दिन बेहद ख़ास रहा. प्रधानमंत्री ने त्रिपुरा में चुनावी रैलियों को संबोधित किया. मसला था राज्य की सरकार पर समुचित विकास नहीं करने और लोगों से लेवी लेने जैसे गंभीर आरोप, तो साथ ही राज्य में हो रही राजनीतिक हत्याओं का भी उन्होंने जवाब मांगा.  चुनावी रैली में लोगों का उमड़ा जनसैलाब और प्रधानमंत्री के एक के बाद एक चुनावी हमले. मतदान से ठीक पहले आख़िरी दौर में प्रधानमंत्री की रैली ने राजनीति का पारा चढ़ा दिया और लोगों ने भी इन हमलों का साथ दिया. प्रधानमंत्री ने एक तरफ राज्य सरकार पर विकास नहीं करने के आरोप लगाए तो दूसरी ओर वंचितों का शोषण करने का इल्ज़ाम भी लगाया. शांतिनगर की चुनावी रैली में प्रधानमंत्री के हमले जारी रहे. उन्होंने राज्य में लोगों पर हो रहे अत्याचार पर भी राज्य सरकार को खरी-खरी सुनाई. उन्होंने कहा कि सरकारी कर्मचारियों को 7वां वेतन आयोग नहीं, मनरेगा में मज़दूरी नहीं. ऐसे में राज्य की सरकार को बदल देना ही विकल्प है. उन्होंने कांग्रेस और वामदलों की आपसी मिलीभगत पर भी चुटकी ली. उन्होंने कहा कि दोनों पार्टियां त्रिपुरा में सिर्फ चुनावी नाटक के लिए आमने-सामने हैं. साथ ही उन्होंने कहा कि केंद्र सरकार राज्य की सभी योजनाओं में 80 फीसदी धन मुहैया करती है, बावजूद इसके सड़क से लेकर स्कूलों की हालत ख़स्ता है. प्रधानमंत्री ने अगरतला में भी मौजूदा राज्य की सरकार को बदलने की अपील की. साथ ही उन्होंने विश्वास दिलाया कि अगर भाजपा राज्य में सरकार बनाती है तो विकास के सभी काम तेज़ी से होंगे. गौरतलब है कि राज्य की 60 विधानसभा सीटों में से भाजपा 51 पर चुनाव लड़ रही है और सहयोगी पार्टी बची 9 सीटों पर. ऐसे में भ्रष्टाचारों के आरोपों से घिरी राज्य की माणिक सरकार के बीस साल को भाजपा से ज़बरदस्त चुनौती मिल रही है. 