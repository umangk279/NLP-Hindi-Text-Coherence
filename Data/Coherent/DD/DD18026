जम्मू कश्मीर में लश्कर के माडयूल का खुलासा, दो आतंकी गिरफ्तार, एसएचओ समेत छह पुलिसकर्मियों की हत्या करने और बैंक लूटने वाला संदीप हुआ गिरफ्तार, गैर कश्मीरी आतंकवादी के पकड़े जाने के बाद पुलिस ने सभी बाहरी कामगारों का सत्यापन करने का लिया फैसला.   जम्मू-कश्मीर पुलिस ने लश्कर आतंकी के घर छुपे आतंकी संदीप शर्मा उर्फ आदिल को गिरफ्तार किया है. आतंकी संदीप ने लश्कर के आतंकियों के साथ मिलकर कई वारदातों को अंजाम दिया है. खास बात ये है कि संदीप कश्मीर का नहीं बल्कि यूपी का रहने वाला है । संदीप पिछले महीने अनंतनाग में एक थाना अधिकारी फिरोज अहमद सहित छह पुलिस कर्मियों की हत्या के लिये जिम्मेदार है। उसके खिलाफ सुरक्षा बलों पर हमले के अलावा चार बैंकों में डकैती डालने और लूट की रकम लश्करे-तैयबा सदस्यों के बीच बांटने का मामला दर्ज है।  जम्मू कश्मीर के पुलिस महानिरीक्षक मुनीर खान ने खुद राज्य पुलिस की इस कामयाबी को मीडिया से साझा किया। दरअसल पुलिस ने लश्कर-ए-तैयबा के एक मॉड्यूल का भंडाफोड़ किया है और दो लोगों को इस केस में गिरफ्तार किया है । 1 जुलाई को अनंतनाग जिले में सुरक्षाबलों ने लश्कर-ए-तैयबा के कमांडर बशीर लश्करी और उसके साथी को मुठभेड़ में मार गिराया था। लश्करी एसएचओ समेत छह पुलिसकर्मियों की हत्या करने में शामिल था। संदीप को उसी घर से गिरफ्तार किया गया था, जहां लश्करी को मार गिराया गया था।  संदीप की गिरफ्तारी के बाद दूसरे अपराधी मुनीब शाह की गिरफ्तारी हुई। आतंकवादी घटनाओं में गैर स्थानीय लोगों की भागीदारी को देखते हुए पुलिस सभी बाहरी कामगारों का सत्यापन करेगी। पुलिस इस बात को लेकर भी काफी गंभीर है कि लश्कर-ए-तैयबा में अब अपराधी भी शामिल हो रहे हैं।   जांच में सामने आया है कि किस तरह के अपराधी आतंकवाद में शामिल थे और कैसे लश्कर-ए-तैयबा उनका इस्तेमाल कर रहा था। किस तरह से वे बैंकों और एटीएमों को लूट रहे थे और आतंकी संगठनों एवं खुद के लिए धन जुटा रहे थे।  इस बीच सेना के उत्तरी कश्मीर की नियंत्रण सीमा रेखा के करीब नौगाम सेक्टर में  एक घुसपैठ के प्रयास को नाकाम कर दिया। इसमें तीन आतंकी आंतकी मारे गये।   इस बीच पाकिस्तान सेना ने पुंछ सेक्टर में नियंत्रण रेखा से लगी अग्रिम चौकियों और गांवों पर रात भर मोर्टार दागे और छोटे हथियारों से गोलीबारी की। गोलीबारी में एक व्यापार सुविधा केन्द्र और पुलिस बैरकों को नुकसान पहुंचा। 