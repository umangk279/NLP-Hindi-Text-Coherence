जी-20 देशों के कृषि मंत्रियों ने वैश्विक खाद्य और पोषण सुरक्षा के लिए खाद्य और कृषि उत्‍पादों की निर्बाध आपूर्ति बनाए रखने का फैसला किया है।   कल कृषि मंत्रियों की ऑनलाइन बैठक के बाद जारी वक्‍तव्‍य में कहा गया है कि जी-20 देश वैश्विक खाद्य सुरक्षा के लिए आवश्‍यक समन्‍वय करते हुए ठोस कार्रवाई के लिए प्रतिबद्ध हैं। कृषि मंत्रियों ने कोविड-19 के बारे में अपने नेताओं के 26 मार्च के वक्‍तव्‍य के अनुसार खाद्यान्‍न, अन्‍य उत्‍पाद त‍था कृषि के लिए आवश्‍यक सामग्री की आपूर्ति सुनिश्चित रखने पर बल दिया। इस बैठक का आयोजन सऊदी अरब की पहल पर किया गया था।  कृषि मंत्री नरेंद्र सिंह तोमर ने वीडियो कांफ्रेंस के जरिए जी-20 कृषि मंत्रियों की बैठक में भाग लिया। उन्होंने बैठक में लॉकडाउन के दौरान भारत में सभी कृषि कार्यों को दी गई छूट और अनिवार्य कृषि जिन्सों की निरंतर आपूर्ति सुनिश्चित करने के उपायों की जानकारी दी। कृषि मंत्री ने जी-20 देशों को साथ लाने की सऊदी अरब की पहल की सराहना की। 