भारी बारिश, बाढ़ और भूस्खलन से जूझ रहे केरल में बाढ़ की स्थिति में धीरे-धीरे सुधार हो रहा है. केरल के कोझिकोड में जल स्तर धीरे-धीरे घट रहा है.  राज्य के प्रभावित इलाकों में अभी भी सरकार की तरफ से बचाव अभियान चलाया जा रहा है और जरूरतमंदों तक राहत सम्रागी का आवंटन किया जा रहा है. राज्‍य में राहत और बचाव कार्य युद्धस्‍तर पर जारी है. राज्य में 1526 राहत शिविर लगाए गए, जिसमें सवा दो लाख से अधिक लोग रह रहे हैं. राज्य में हालात ज्यादा न बिगड़ें इसके लिए एनडीआरएफ कई टीमें बाढ़ प्रभावित जिलों में बीते कई दिनों से काम कर रही है. बाढ़ से प्रभावित एर्नाकुलम में सेना के जवानों ने राहत बचाव कार्य कर रहे हैं. इस बीच कोच्चि के अंतरराषट्रीय हवाई अड्डे से उड़ानों का सिलसिला शुरू हो गया है. 