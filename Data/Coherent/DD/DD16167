संयुक्त राष्ट्र सुरक्षा परिषद में भारत लगातार अंतरराष्ट्रीय समुदाय से आतंकवाद के खिलाफ एकजुट होने की अपील करता रहा है. भारत ने कहा है कि अफगानिस्तान की स्थिरता और सुरक्षा पूरे क्षेत्र से जुड़ी है. साथ ही भारत ने पाकिस्तान में मौजूद विशेष आतंकवादी क्षेत्रों का सफाया करने की मांग की है, जहां लश्कर-ए-तैयबा और जैश-ए-मोहम्मद जैसे आतंकवादी संगठनों ने अपने ठिकाने बना रखे हैं.   संयुक्त राष्ट्र महासभा में भारत के स्थाई उपप्रतिनिधि तन्मय लाल ने एक चर्चा के दौरान अंतरराषट्रीय कानून के खिलाफ गतिविधियां संचालित करने वाले तालिबान, हक्कानी नेटवर्क, इस्लामिक स्टेट, अलकायदा, एलईटी और जेईएम जैसे उसके सहयोगी गुटों को अफगानिस्तान के बाहर जो समर्थन मिलता है, उससे निपटने की जरूरत पर जोर दिया. 