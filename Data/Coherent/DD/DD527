पूर्व वित्त मंत्री अरुण जेटली की पहली पुण्यतिथि पर उपराष्ट्रपति, प्रधानमंत्री, गृह मंत्री अमित शाह समेत कई केंद्रिय मंत्रियों और गणमान्यजनों ने दी श्रद्धांजलि. अरुण जेटली को ऐतिहासिक जीएसटी कानून लाने वाले वित्त मंत्री के रूप में किया गया याद..केंद्रीय मंत्री रविशंकर प्रसाद ने उन्हें बताया "सर्वव्यापी सर्वस्पर्शी व्यक्ति.  दिवंगत राजनेता और एनडीए सरकार में कई मंत्री पद संभाल चुके अरुण जेटली की आज पहली पुण्यतिथि है। प्रधानमंत्री नरेंद्र मोदी ने दिवंगत नेता अरुण जेटली को याद करते हुए कहा कि पिछले साल अपने प्रिय मित्र अरुण जेटली को खो दिया था। अरुण जी ने पूरी लगन से देश की सेवा की। उनकी बुद्धि, विवेक, कानूनी कौशल और गर्मजोशी भरा व्यक्तित्व उन्हें महान बनाता है। प्रधानमंत्री ने पिछले साल उनकी याद में आयोजित प्रार्थना सभा का वीडियो भी साझा किया।  पूर्व वित्त मंत्री अरुण जेटली की भारतीय जनता पार्टी के संगठनकर्ता के रूप में भूमिका सर्वोपरि रही। प्रधानमंत्री नरेंद्र मोदी की कैबिनेट में रक्षा ,वित्त, कारपोरेट, सूचना और प्रसारण मंत्रालय का जिम्मा संभालने वाले अरुण जेटली सियासत के एक मंझे हुए राजनीतिज्ञ थे, जो हमेशा संकटमोचक के रूप में याद किए जाएंगे।    