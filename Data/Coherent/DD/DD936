बिहार के दस जिलों में बाढ़ की स्थिति और खराब होने के कारण बाढ़ का पानी 55 प्रखंडों की 282 पंचायतों में फैल गया है। राज्य की 6 लाख 36 हज़ार की आबादी बाढ़ से प्रभावित हो गयी है। एनडीआरएफ़ और एसडीआरएफ़ की टीमें बाढ़ प्रभावित क्षेत्रों में राहत और बचाव का काम कर रही हैं।  बिहार में बाढ़ का प्रकोप निरंतर जारी है पिछले चौबीस घंटों के दौरान अधिकतर नदियों का जलस्तर स्थिर रहा, जबकि कुछ में हल्की वृद्धि जारी रही। गुरूवार को भी गंडक बैराज से 2 लाख 600 क्यूसेक पानी का डिस्चार्ज हुआ, जबकि गंगा नदी का जलस्तर बक्सर में बढ़ रहा है। गंडक, बूढ़ी और कोसी नदियां उफान पर हैं, और कई इलाकों में कटान कर रही हैं। इस कारण अनेक इलाकों में गांवों और सार्वजनिक आधारभूत संरचनाओं को खतरा पैदा हो गया है। गोपालगंज जिले के सत्तर घाट महासेतु के अप्रोच सड़क धसने के बाद जादोपुर -मंगलपुर महासेतु के आगे एप्रोच मार्ग में दरार आ गयी है।  गंडक के तेज बहाव की वजह से इसमें दरार लगातार बढ़ रही है। इसकी वजह से गोपालगंज से बेतिया को जोड़ने वाले इस महासेतु पर परिचालन फिलहाल रोक कर इसकी मरम्मत शुरू कर दी गयी है। सीतामढ़ी ज़िले में पिछले 24 घंटों के दौरान मूसलाधार वर्षा हुई है। नेपाल से आ रहे पानी के कारण सीतामढ़ी जिले के सोनबरसा, सुरसंड, बेला, परिहार, बेलसंड, और बैरगनिया के सैकड़ो गाँवो को अपनी आगोश में ले लिया है। सोनबरसा में लखनदेई व झीम नदी के दबाव से भारत नेपाल सीमा के मलंगवा बॉर्डर पर स्थित बांध के टूटने से सभी पंचायतें जलमग्न हो गयी हैं। झीम नदी के पानी से मुख्यालय स्थित एसएसबी हनुमान चौक पर जाने वाली सड़क के तीन स्थानों पर तीन फीट पानी का बहाव जारी है। मढिया पंचायत से मुख्यालय का सम्पर्क टूट गया है। वहीं बोखड़ा प्रखंड में बाढ़ और बारिश के पानी से प्रखंड के ग्यारह पंचायतों के सभी गांव प्रभावित हैं। हजारों एकड़ में लगी धान की फसलें डूब गयी है। इस बीच मौसम विभाग ने आज प्रदेश के विभिन्न स्थानों पर मध्यम से लेकर भारी वर्षा की चेतावनी दी है।   सलमान हैदर दूरदर्शन समाचार, पटना   