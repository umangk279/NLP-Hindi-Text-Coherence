वित्‍त मंत्री निर्मला सीतारामन ने प्रधानमंत्री द्वारा घोषित आत्‍मनिर्भर भारत अभियान के तहत 20 लाख करोड रुपये के आर्थिक पैकेज के सिलसिले में नौ महत्‍वपूर्ण कदमों की घोषणा की।  आर्थिक पैकेज के बारे में दूसरे संवाददाता सम्‍मेलन को संबोधित करते हुए उन्‍होंने बताया कि इन कदमों से प्रवासी मजदूरों, फेरी लगाने वालों, जनजातीय लोगों, छोटे व्‍यापारियों, छोटे किसानों और स्‍व-रोजगार में लगे लोगों को फायदा होगा। प्रधानमंत्री ने मंगलवार को राष्‍ट्र को संबोधित करते हुए इस पैकेज की घोषणा की थी और देशवासियों से स्‍वदेशी वस्‍तुओं को अपनाने का आह्वान करते हुए  वित्तमंत्री कहा कि तीन करोड छोटे किसानों को चार लाख करोड़ के कर्ज पर ब्‍याज के भुगतान में 31 मार्च तक की मोहलत दी गयी है। इसके अलावा किसानों को फसली ऋणों के भुगतान में भी मोहलत दी गई है। जो किसान कर्जों की अदायगी करना चाहते हैं उन्‍हें प्रोत्‍साहन राशि देने का भी उन्‍होंने एलान किया। वित्त मंत्री ने कहा कि 25 लाख नये किसान क्रेडिट कार्डों को मंजूरी दी गई है जिससे किसान 86 हजार छह सौ  करोड रुपये के 63 लाख ऋण प्राप्‍त कर सकेंगे।  रेहड़ी-पटरी वाले दुकानदारों और फेरी लगाकर बिक्री करने वालों के लिए पांच हजार करोड रुपये की ऋण सुविधा की घोषणा की गई है। वित्‍त मंत्री ने कहा कि इससे रेहडी-पटरी वाले 50 लाख व्‍यापारियों को 10-10 हजार रुपये की कार्यशील पूंजी दी जाएगी। जनजातीय लोगों के लिए वृक्षारोपण कार्यक्रम के जरिए रोजगार के अवसर उपलब्‍ध कराने की व्‍यवस्‍था की गयी है। वित्त मंत्री ने कहा कि जनजातीय लोगों को वृक्षारोपण परियोजनाओं में रोजगार देने की छह हजार करोड रुपये की योजना पहले ही चल रही है। 