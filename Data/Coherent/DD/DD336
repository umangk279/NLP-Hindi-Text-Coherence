पांच रफाल लडाकू विमानों की पहली खेप गुरुवार को अम्बाला के वायुसेना अड्डे पर एक विशेष समारोह में भारतीय सेना में शामिल की गई। इस अवसर पर परम्परागत सर्वधर्म पूजा की गई।   इस दौरान रक्षामंत्री राजनाथ सिंह और फ्रांस के सैन्यबलों की मंत्री फ्लोरेंस पार्ली भी उपस्थित थीं। उन्होंने रफाल, एस यू-30 और जगुआर विमानों का प्रदर्शन देखा। इस प्रदर्शन में  स्वदेश में निर्मित तेजस और सारंग हेलिकॉप्टर ऐरोबेटिक टीम ने भी भाग लिया। सीडीएस जनरल बिपिन रावत और वायुसेना प्रमुख एयर चीफ मार्शल आर के एस भदौरिया भी इस अवसर पर मौजूद थे। पांच रफाल विमानों की पहली खेप 27 जुलाई को फ्रांस से अम्बाला के इस वायुसेना अड्डे पर पहुंची थी। 