प्रधानमंत्री नरेन्द्र मोदी ने सभी पक्षों को राष्ट्रीय हित को सर्वोपरि रखते हुए जम्मू-कश्मीर के विकास के लिए आगे आने का किया आह्वान, कहा जम्मू-कश्मीर और लद्दाख में युवाओं के लिए रोजगार के पर्याप्त अवसर हैं मौजूद।  प्रधानमंत्री नरेन्‍द्र मोदी ने कहा है कि अनुच्‍छेद 370 हटने से जम्‍मू-कश्‍मीर और लद्दाख में विकास के नये युग की शुरूआत हुई है। गुरुवार रात राष्ट्र के नाम अपने संबोधन में पीएम ने कहा कि नई व्‍यवस्‍था से जम्‍मू कश्‍मीर और लद्दाख का भविष्‍य सुधरेगा। प्रधानमंत्री ने कहा कि अब जम्‍मू-कश्‍मीर के युवा जम्‍मू कश्‍मीर का नेतृत्‍व करेंगे और उसे नई ऊंचाइयों पर ले जाएंगे। पीएम ने जम्मू-कश्मीर में स्वतंत्र एवं निष्पक्ष चुनाव कराने का आश्वासन भी दिया। प्रधानमंत्री नरेंद्र मोदी ने राष्ट्र के नाम अपने संदेश में देश की संसद द्वारा अनुच्छेद 370 से जुड़े फैसले पर चर्चा की। प्रधानमंत्री ने अपने संदेश में कहा कि जम्मू-कश्मीर और लद्दाख के लोगों को बधाई देते हुए कहा कि उनके लिए ये एक नए युग की शुरूआत हुई है। प्रधानमंत्री ने जम्मू-कश्मीर में पारदर्शी वातावरण में जल्द से जल्द चुनाव कराने का भरोसा दिलाया। साथ ही उन्होंने कहा कि केंद्रशासित प्रदेश का दर्जा अस्थायी ही है।  प्रधानमंत्री ने पाकिस्तान के द्वारा जम्मू-कश्मीर में आतंकवाद और अलगाववाद की साजिश के खिलाफ स्थानीय लोगों के खड़े होने के प्रयासों की सराहाना की। साथ ही उन्होंने कहा कि आने वाले समय में उनकी परेशानी कम होती चली जाएगी।  प्रधानमंत्री नरेंद्र मोदी ने जम्मू-कश्मीर में जो नई व्यवस्था होगी उसमें केंद्र सरकार की प्राथमिकता को रेखांकित करते हुए कहा कि राज्य सरकार के कर्मचारियों, जम्मू-कश्मीर पुलिस को, दूसरे केंद्र शासित प्रदेश के कर्मचारियों और पुलिस की तरह सुविधा मिलेगी। केंद्र शासित प्रदेशों की तरह एलटीसी, मकान भाड़ा भत्ता, बच्चों की शिक्षा के लिए शिक्षा भत्ता, स्वास्थ्य योजनाएं जैसी अनेक सुविधाएं जो जम्मू-कश्मीर के कर्मचारियों को नहीं मिलती है, उनकी समीक्षा कर ये सुविधा जम्मू-कश्मीर के कर्मचारियों और पुलिस को भी दी जाएगी। प्रधानमंत्री ने कहा कि जम्मू-कश्मीर और लद्दाख में जल्द ही सभी केंद्रीय और राज्य के रिक्त पदों को भरने की प्रक्रिया शुरू की जाएगी जिससे नौजवानों को रोजगार मिलेगा। सेना और अर्धसैनिक बलों द्वारा स्थानीय युवाओं की भर्ती के लिए रैलियों का आयोजन किया जाएगा। सरकार द्वारा प्रधानमंत्री स्कॉलरशिप योजना का भी विस्तार किया जाएगा ताकि ज्यादा से ज्यादा विद्यार्थियों को इसका लाभ मिल सके।   प्रधानमंत्री नरेंद्र मोदी ने जम्मू-कश्मीर के लोगों को ईद की बधाई देते हुए कहा कि बाहर रहने वाले लोगों के लौटने में सरकार की तरफ से हरसंभव मदद का आश्वासन दिया।   प्रधानमंत्री ने जम्मू-कश्मीर और लद्दाख में विकास पर जोर देते हुए कहा कि इस क्षेत्र के विकास से देश का विकास होगा और सभी लोगों से आह्वान करते हुए कहा कि नए भारत के साथ-साथ अब नए जम्मू-कश्मीर और नए लद्दाख का निर्माण करने में भी मदद करें।   