अमेरिकी राष्ट्रपति डोनाल्ड ट्रंप ने ऐतिहासिक ईरान समझौते को दिया करारा झटका। कहा, तेहरान संधि की शर्तों का नहीं कर रहा है पालन, टकराव को लगातार दे रहा बढ़ावा। मध्यपूर्व समेत समूचे क्षेत्र में आतंक और अस्थिरता का माहौल।    कई महीनों से चले आ रहे संशय को समाप्त करते हुये व्हाइट हाउस ने शुक्रवार को राष्ट्रपति डोनाल्ड ट्रंप की नई ईरान रणनीति का ऐलान कर दिया जिसका मकसद क्षेत्र को कथित तौर पर अस्थिर करने के तेहरान के प्रभाव को कम करना है। अमरीकी राष्ट्रपति डोनल्ड ट्रंप ने ईरान को 'धर्मांध हुकूमत' करार देते हुए उसकी निंदा की, और साथ ही न्यूक्लियर डील से हटने की धमकी दी है।  ट्रंप ने कहा कि वह इस सौदे को कांग्रेस के पास भेज रहे हैं और इसमें बदलाव के लिए सहयोगियों से विमर्श भी करेंगे। दरअसल 'ईरान न्यूक्लियर एग्रीमेंट रिव्यू एक्ट' के तहत अमरीकी राष्ट्रपति को हर 90 दिन में कांग्रेस को यह प्रमाणित करना होता है कि ईरान परमाणु समझौते का पालन कर रहा है। ट्रंप दो बार तो इसे प्रमाणित कर चुके हैं मगर इस बार उन्होंने ऐसा नहीं किया। ऐसे में यूएस कांग्रेस के पास अब यह तय करने के लिए 60 दिन का समय है कि परमाणु समझौते से अलग होकर फिर से प्रतिबंध लगाए जाएं या नहीं।  