लोकसभा की 116 सीटों पर मंगलवार को तीसरे दौर का मतदान होना है, तो बाकी के 4 चरणों के लिए प्रचार भी अपने चरम पर है. भाजपा की ओर से अगले चरण की सीटों पर जमकर प्रचार किया गया. पार्टी अध्यक्ष अमित शाह और योगी आदित्यनाथ ने पार्टी के लिए पश्चिम बंगाल में धुंआधार प्रचार किया, तो राजनाथ सिंह ने राजस्थान में रैलियां की. इस बीच भाजपा के कई बड़े चेहरों ने अपना नामांकन पत्र भी दाखिल किया.  तीसरे चरण के चुनाव की तैयारियों के बीच बीजेपी के दिग्गज नेता अब बाकी चरण के प्रचार में जोर-शोर से जुटे हुए हैं. बीजेपी अध्यक्ष अमित शाह सोमवार को पश्चिम बंगाल में थे, जहां उन्होंने ममता बनर्जी पर जमकर हमला बोला. अमित शाह ने दावा किया कि पश्चिम बंगाल में बीजेपी की प्रचंड लहर चल रही है. बाद में अमित शाह ने राज्य के हावड़ा, नादिया, बीरभूम और वर्धमान में धुंआधार रैलियां को संबोधित किया. अमित शाह ने कहा कि देश की सुरक्षा से किसी भी प्रकार का समझौता नहीं हो सकता है, उन्होंने कहा कि ममता बनर्जी के नेतृत्व में पश्चिम बंगाल में माफिया राज चल रहा है, जिसे भाजपा ही खत्म कर सकती है. उत्तर प्रदेश के मुख्यमंत्री योगी आदित्यनाथ भी सोमवार को पश्चिम बंगाल में थे, उन्होंने बेहरामपुर, हुगली समेत कई जगहों पर चुनावी रैली को संबोधित किया. योगी आदित्यनाथ ने कहा कि पीएम मोदी के नेतृत्व में देश सुरक्षित हुआ है, जबकि कांग्रेस सरकार के समय देश की सुरक्षा सवालों के घेरे में थी. पार्टी के वरिष्ठ नेता और गृहमंत्री राजनाथ सिंह सोमवार को राजस्थान में पार्टी के लिए प्रचार करने पहुंचे. उन्होंने बीकानेर और अलवर में चुनावी रैलियों को संबोधित किया और कांग्रेस पर जमकर हमला बोला. राजनाथ सिंह ने कहा कि कांग्रेस सिर्फ गरीबी को दूर करने की बात करती है लेकिन उसने इस दिशा में कोई काम नही किया है, उन्होंने कहा कि जिस दिन भारत कांग्रेस मुक्त हो जाएगा देश खुद-ब-खुद गरीबी से मुक्ति पा जाएगा. बीजेपी नेता पार्टी के लिए प्रचार अभियान में लगे है तो पार्टी के तमाम बड़े नेताओं ने अपने अपने नामांकन पत्र भी दाखिल किए हैं. दिल्ली से भाजपा प्रत्याशिय़ों के नामों का एलान होने के बाद सोमवार को मनोज तिवारी और डॉ हर्षवर्धन ने नामांकन पत्र दाखिल किए. दोनों ही नेताओं ने नामांकन से पहले रोड शो भी किया. तो वही भोपाल से भाजपा प्रत्याशी प्रज्ञा ठाकुर ने भी सोमवार को अपना नामांकन पत्र दाखिल किया. गौरतलब है कि भोपाल से कांग्रेस नेता दिग्विजय सिंह के खिलाफ प्रज्ञा ठाकुर चुनाव मैदान में है. कुल मिलाकर बाकी चरणों के लिए प्रचार के साथ ही साथ नामांकन का काम भी जोरों पर है. 