राष्ट्रपति रामनाथ कोविंद, महात्मा गांधी की 150 वीं जयंती के लिए गठित आयोजन समिति की अहम बैठक की आज करेंगे अध्यक्षता। उपराष्ट्रपति वैंकेया नायडू, प्रधानमंत्री नरेंद्र मोदी और पुर्तगाल के प्रधानमंत्री एंटोनियो कोस्ता भी बैठक में होंगे शामिल।  महात्मा गांधी की 150 वीं जयंती मनाने के लिए गठित आयोजन समिति की आज अहम बैठक होगी जिसकी अध्यक्षता राष्ट्रपति रामनाथ कोविंद करेंगे। समिति में राष्ट्रपति के अलावा उप राष्ट्रपति, प्रधानमंत्री, केंद्रीय मंत्री, पूर्व प्रधानमंत्रियों और राज्यों के मुख्यमंत्री समेत कुल 125 सदस्य हैं। भारत यात्रा पर आए पुर्तगाल के प्रधानमंत्री एन्‍तोनियो कोस्‍ता भी इस बार बैठक में शामिल होंगे। महात्मा गांधी की 150 वीं जयंती के उपलक्ष्य में देश के 150 प्रमुख विश्वविद्यालय 150 विदेशी विश्वविद्यालयों के साथ मिलकर गांधी जी पर सम्मेलनों का आयोजन करेंगे। राष्ट्रपिता महात्मा गांधी की 150वीं जयंती के मौके पर देश विदेश में तमाम कार्यक्रमों का आयोजन हो रहा है । अब तक आयोजित हुए प्रमुख कार्यक्रमों की बात करें तो,इसी साल गांधी जी की पुण्यतिथि के मौके पर 30 जनवरी को प्रधानमंत्री नरेंद्र मोदी ने दांडी में राष्ट्रीय नमक सत्याग्रह स्मारक का उद्घाटन किया। पिछले साल 2 अक्टूबर से लेकर इस साल 2 अक्टूबर तक देश के विभिन्न जेलों में बंद दो हजार से अधिक(2,037) कैदियों को रिहा किया गया। दिल्ली में इस साल 29 सितंबर से 2 अक्टूबर तक अंतरराष्ट्रीय स्वच्छता सम्मेलन का आयोजन किया गया जिसमें 70 देशों के प्रतिनिधियों ने हिस्सा लिया।  इसके अलावा दुनिया के 87 देशों में अब तक बापू की 179 प्रतिमाएं स्थापित की गई हैं और 31 देशों में गांधी कथा का आयोजन किया गया है। 76 देशों में गांधी जी पर स्मारक डाक टिकट जारी किए गए हैं। दुनिया भर के मशहूर गायकों ने 124 देशों के प्रमुख स्थलों पर गांधी जी के प्रिय भजन 'वैष्णव जन' की रिकॉर्डिंग की और इसे जारी किया गया। संस्कृति मंत्रालय और दूरदर्शन ने संयुक्त रूप से लोक वाद्य यंत्रों पर आधारित 'वैष्णव जन' वीडियो का निर्माण किया है। प्रधानमंत्री नरेंद्र मोदी ने इस साल सितंबर में न्यूयॉर्क में भारतीय समुदाय की ओर से आयोजित एक कार्यक्रम के दौरान महात्मा गांधी से जुड़े विचारों को साझा किया। प्रधानमंत्री ने इस साल 24 सिंतबर को संयुक्त राष्ट्र मुख्यालय में 193 सोलर पैनल वाले गांधी सोलर पार्क का भी उद्घाटन किया। संयुक्त राष्ट्र ने इस साल 2 अक्टूबर को गांधी जी की 150वीं जयंती के मौके पर स्मारक डाक टिकट जारी किया। इस साल 19 अक्टूबर को प्रधानमंत्री ने बॉलीवुड कलाकारों द्वारा गांधी दर्शन पर बनाए गए वीडियो 'चेंज विदीन' को जारी किया। भारत सरकार ने इस साल गांधी जयंती के मौके पर डेढ़ सौ रुपये वाले स्मारक सिक्के को जारी किया। गांधी जी की 150वीं जयंती के मौके पर भविष्य में आयोजित होने वाले कार्यक्रमों की बात करें तो दिल्ली स्थित गांधी दर्शन, राजघाट और देश के 16 अन्य स्थानों पर डिजिटल इंटरैक्टिव प्रदर्शनी दिखाई जाएगी। गांधी जी के आदर्शों से जुड़ी विभिन्न थीम पर दुनिया भर के कलाकर पेंटिंग बनाएंगे और उनका एलबम तैयार किया जाएगा। 63 और देशों में गांधी जी की मूर्तियां और प्रतिमाएं स्थापित की जाएंगी। देश के 150 प्रमुख विश्वविद्यालय 150 विदेशी विश्वविद्यालयों के साथ मिलकर गांधी जी पर सम्मेलनों का आयोजन करेंगे। इसके साथ ही दूरदर्शन गांधी दर्शन का प्रसारण करेगा, जो गांधी दर्शन अपनाने वाले लोगों के अनुभवों पर आधारित होगा। 