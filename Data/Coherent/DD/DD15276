रोजर फेडरर ने मारिन सिलिच को हराकर साल का पहला ग्रैंडस्लैम ऑस्ट्रेलियन ओपन का खिताब किया अपने नाम, रिकार्ड 20 ग्रैंडस्लैम खिताब जीतकर फेडरर बने सबसे ज्यादा ग्रैंड स्लैम जीतने वाले खिलाड़ी।  फेडरर के करियर का ये 20वां ग्रैंड स्लैम खिताब है. पुरुष एकल में वह सबसे अधिक ग्रैंड स्लैम जीतने वाले खिलाड़ी हैं. इस जीत के साथ ही उन्होंने सर्बिया के नोवाक जोकोविच और ऑस्ट्रेलिया के रॉय एमरसन के 6-6 बार ऑस्ट्रेलियन ओपन जीतने के रिकॉर्ड की भी बराबरी कर ली है. 36 साल के फेडरर और 29 वर्षीय सिलिच के बीच अब तक कुल 10 मुक़ाबले खेले गए हैं. इस दौरान फेडरर ने 9 बार और सिलिच ने सिर्फ़ 1 जीत दर्ज की है. 2014 अमेरिकी ओपन में सिलिच ने फेडरर को हराया था। ऑस्ट्रेलियन ओपन की बात करें तो, फेडरर सात बार फ़ाइनल में पहुंचे हैं. फ़ाइनल में फेडरर सिर्फ़ एक बार हारे हैं. 2009 में उन्हें राफेल नडाल ने हराया था. फेडरर के हाथों मिली हार से मारिन सिलिच का ऑस्ट्रेलियन ओपन जीतने वाला पहला क्रोएशियाई खिलाड़ी बनने का सपना टूट गया. सिलिच इस ग्रैंड स्लैम के फ़ाइनल में पहुंचने वाले पहले क्रोएशियाई खिलाड़ी हैं. हालांकि इस हार के बावजूद सिलिच की रैकिंग छह से सुधरकर तीन हो जाएगी. इस जीत के बावजूद फेडरर रैंकिंग में दूसरे नंबर पर ही रहेंगे और वर्ल्ड नंबर वन की रैंकिंग राफेल नडाल के पास रहेगी.  