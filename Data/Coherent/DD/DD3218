नेपाल की सत्तारूढ पार्टी 'नेपाल कम्युनिस्ट पार्टी' ने संसद के ऊपरी सदन नेशनल असेंबली की 18 में से 16 सीटें जीत ली हैं. कम्युनिस्ट पार्टी की सहयोगी राष्ट्रीय जनता पार्टी नेपाल ने शेष दो सीटें जीत ली हैं.  नेपाल की नेशनल असेंबली की 18 रिक्त सीटों के लिए गुरुवार को नेपाल के सभी सात प्रांतों में चुनाव हुआ. 6 राजनीतिक दलों के कुल 45 उम्मीदवार मैदान में थे. मुख्य विपक्षी दल नेपाली कांग्रेस एक भी सीट नहीं जीत सकी. हिमालयी राष्ट्र नेपाल के राजनीतिक इतिहास में संभवत: यह पहला मौका है जब नेपाली कांग्रेस को चुनाव में एक भी सीट नहीं मिली. नेशनल असेंबली के 19 सांसदों का दो साल का कार्यकाल 3 मार्च को समाप्त हो रहा है. बची हुई एक सीट पर नियुक्ति सरकार की सिफारिश पर राष्ट्रपति द्वारा की जाएगी. नेपाल की नेशनल असेंबली में कुल 59 सीटें हैं और हर दो साल में एक तिहाई सीटें खाली हो जाती हैं. सदस्यों का चुनाव एक निर्वाचक मंडल द्वारा किया जाता है जिसमें सभी सात प्रांतीय विधानसभाओं के कानूनविद् और स्थानीय निकायों के प्रतिनिधि शामिल होते हैं. 