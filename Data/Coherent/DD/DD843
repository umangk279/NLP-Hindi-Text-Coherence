देश में जारी कोरोना संकट के बीच 1 अगस्त से शुरू हो रहे अनलॉक-3 के लिए गृह मंत्रालय ने दिशानिर्देश जारी कर दिए हैं. गाइडलाइंस के अनुसार स्कूल और कॉलेजों को फिलहाल बंद रखा जाएगा. साथ ही साथ सिनेमाघरों को भी खोलने की इजाजत नहीं दी गई है.  अनलॉक-3 में नाइट कर्फ्यू को हटा दिया गया है. जिम और योग को 5 अगस्त से खोलने अनुमति दी गई है. इसके साथ-साथ मेट्रो सेवाओं पर लगी रोक जारी रहेगी. कोरोना संक्रमण को देखते हुए मार्च में लॉकडाउन लागू किया गया था और उसी समय सिनेमाघरों, जिमों, स्कूलों और कॉलेजों को बंद कर दिया गया था. अब धीरे-धीरे अनलॉक के माध्यम से ढील दी जा रही है. मंत्रालय की तरफ से जारी गाइडलाइंस में बताया गया है कि राज्यों और केंद्रशासित प्रदेशों के साथ व्यापक परामर्श के बाद यह निर्णय लिया गया है कि स्कूल, कॉलेज और कोचिंग संस्थान 31 अगस्त, 2020 तक बंद रखे जाएंगे. साथ ही वंदे भारत मिशन के तहत सीमित तरीके से यात्रियों को अंतर्राष्ट्रीय हवाई यात्रा की अनुमति दी गई है. कन्टेन्मेंट जोन्स में 31 अगस्त तक लॉकडाउन को सख्ती से लागू किया जाएगा. 