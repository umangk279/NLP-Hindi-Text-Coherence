कोरोना महामारी के समय देश के किसानों को किसी भी तरह की आर्थिक समस्या का सामना न करने पड़े, इसके लिए मोदी सरकार उनका हर तरह से ध्यान रख रही है. मोदी सरकार भारत के किसानों को उनकी फसल का सही दाम दिलाने पर लगातार ना केवल जोर दे रही है बल्कि हर तरह के प्रयास भी कर रही है.  प्रधानमंत्री खुद देश के किसानों से जुड़े मामलों पर ध्यान दे रहे हैं और लगातार सभी मंत्रालयों से किसानों की समस्याओं को लेकर विचार विमर्श कर रहे हैं. किसानों को उनकी फसल का सही दाम मिले इसके लिए eNAM यानि राष्ट्रीय कृषि बाजार पर देश की अब तक 785 मंडियां शामिल हो चुकी हैं. अभी तक 7 राज्यों की 200 नई मंडियां eNAM प्लेटफॉर्म में शामिल हो चुकी हैं और देश की बात करें तो अब तक 785 मंडियां eNAM प्लेटफॉर्म के तहत संचालित हो रही हैं. राष्ट्रीय कृषि बाजार eNAM एक राष्ट्रीय स्तर का इलेक्ट्रॉनिक पोर्टल आधारित बाजार है. जिसे भारत सरकार के कृषि मंत्रालय ने शुरू किया है ताकि किसानों को उनकी फसल का सही दाम मिल सके. इसका उद्देश्य देश के विभिन्न राज्यों में स्थित कृषि उपज मंडी को ऑनलाइन जोड़कर एकीकृत राष्ट्रीय कृषि उपज बाजार  बनाना है. मोदी सरकार की ओर से चलाई गई राष्ट्रीय कृषि बाजार योजना का लक्ष्य पूरे देश की मंडियों को जोड़ना है. आप अगर उदाहरण के तौर पर समझना चाहें तो, अगर कोई हरियाणा का किसान जिसे लगता है कि हरियाणा मैं उसे अपनी फसल के दाम उतने नहीं मिल रहे जितने दिल्ली में मिल रहे है तो वो इस पोर्टल के माध्यम से अपनी फसल दिल्ली के व्यापारी को बेच सकता है और अपनी फसल की कीमत अच्छी ले सकता है. इसी तरह से देशभर के किसान अपनी फसल को इस पोर्टल eNAM के माध्यम से बेच सकते हैं. मोदी सरकार किसानों की आय बढ़ाने के लिए लगातार काम कर रही है. कोरोना महामारी के संकट में भी किसानों की हर समस्या का ध्यान मोदी सरकार रख रही है, ताकि आपदा की इस घड़ी में देश के अन्नदाता पीछे ना रह जाएं. नीरज सिंह, वरिष्ठ संवाददाता 