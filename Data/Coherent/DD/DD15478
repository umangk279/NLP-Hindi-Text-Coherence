देश के विभिन्न हिस्सों में आज लोहड़ी का त्योहार मनाया जा रहा है. इसे पंजाब के लोगों द्वारा सबसे धूमधाम से मनाया जाता है. इसके अलावा यह त्योहार हिमाचल प्रदेश, हरियाणा, पश्चिमी उत्तर प्रदेश और जम्मू-कश्मीर के भी कई हिस्सों में जोर-शोर से मनाया जाता है.  पारंपरिक तौर पर लोहड़ी फसल की बुआई और उसकी कटाई से जुड़ा एक विशेष त्योहार है. इस दिन अलाव जलाकर उसके इर्द-गिर्द लोग नृत्य करते हैं. लड़के भांगड़ा करते हैं. लड़कियां और महिलाएं गिद्धा करती है. इस दिन विवाहिता पुत्रियों को मां के घर से वस्त्र, मिठाइयां, रेवड़ी इत्यादि भेजी जाती हैं. ‘लोहड़ी’ शब्द की उत्पत्ति लोगों का मानना है कि लोहड़ी शब्द ‘लोई’ जो कि संत कबीर की पत्नी थीं, से हुआ. कुछ लोग इसे तिलोड़ी से उत्पन्न हुआ मानते हैं, जो बाद में लोहड़ी हो गया. वहीं, कुछ लोग यह मानते हैं कि यह शब्द ‘लोह’ से उत्पन्न हुआ था, जो चपाती बनाने के लिए प्रयुक्त एक उपकरण है. लोहड़ी मनाने का कारण इस पर्व को मनाने के पीछे एक विश्वास यह भी है लोहड़ी का जन्म होलिका की बहन के नाम पर हुआ था. लोग मानते हैं कि होलिका की बहन बच गई थी, हालांकि होलिका खुद आग में जल कर मर गई. अनेक किसान इस दिन से अपने नए वित्तीय वर्ष की शुरुआत के रूप में लोहड़ी मनाते हैं. दुल्ला भट्टी की कहानी कहा जाता है कि पंजाब में दुल्ला भट्टी नाम का एक शख्स था, जो गरीब लोगों की मदद करता था. उसने मुश्किल समय में सुंदरी और मुंदरी नाम की दो अनाथ बहनों की मदद की जिनको उसके चाचा ने ज़मींदारों को सौंप दिया था. दुल्ला ने उन्हें ज़मींदारों के चंगुल से छुड़ाकर लोहड़ी की इसी रात आग जलाकर उनकी शादी करवा दी और एक सेर शक्कर उनकी झोली में डालकर विदाई की. माना जाता है कि इसी घटना के कारण लोग लोहड़ी का त्योहार मनाते हैं. दुल्ला भट्टी को आज भी प्रसिद्ध लोक गीत 'सुंदर-मुंदिरए' गाकर याद किया जाता है. 