खराब फार्म से जूझ रही पूर्व ओलंपिक कांस्य पदक विजेता साइना नेहवाल स्थानीय दावेदार काइ यान यान के खिलाफ पहले दौर में हारकर सात लाख डालर इनामी चीन ओपन बैडमिंटन टूर्नामेंट से बाहर हो गईं।  दुनिया की नौवें नंबर की खिलाड़ी साइना को महिला एकल के पहले दौर के मुकाबले में सिर्फ 24 मिनट में सीधे गेम में चीन की खिलाड़ी के खिलाफ 9-21, 12-21 से हार झेलनी पड़ी। पुरुष एकल में साइना के पति और निजी कोच पारूपल्ली कश्यप ने थाईलैंड के सिथिकोम थमासिन के खिलाफ सीधे गेम में आसान जीत दर्ज की। कश्यप ने थाईलैंड के विरोधी को 43 मिनट में 21-14, 21-3 से हराया। वह दूसरे दौर में सातवें वरीय डेनमार्क के विक्टर एक्सेलसन से भिड़ेंगे। प्रणव जैरी चोपड़ा और एन सिक्की रेड्डी की मिश्रित युगल जोड़ी को भी पहले दौर में हार का सामना करना पड़ा। भारतीय जोड़ी को वैंग ची लिन और चेंग ची या की चीनी ताइपे की जोड़ी के हाथों 14-21, 14-21 से शिकस्त झेलनी पड़ी। जनवरी में इंडोनेशिया मास्टर्स का खिताब जीतने के बाद से 29 साल की साइना अपनी फिटनेस को लेकर मुश्किल दौर से गुजर रही हैं। साइना लगातार तीन टूर्नामेंट के पहले दौर में बाहर होने के बाद पिछले महीने फ्रेंच ओपन के क्वार्टर फाइनल में पहुंची थी। वर्ल्ड चैम्पियन पीवी सिंधु चाइना ओपन के पहले राउंड में ही बाहर हो गईं। मंगलवार को खेले गए मुकाबले में उन्हें चीनी ताइपे की पाई यू पो ने हराया। वर्ल्ड नंबर 6 सिंधु को दुनिया की 42वें नंबर की पाई यू ने 21-13, 18-21, 21-19 से हराया। पाई ने यह मुकाबला 74 मिनट में अपने नाम कर लिया। 