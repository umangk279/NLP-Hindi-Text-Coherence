मंगलमूर्ति अपने वादे के पूरा करने एक बार फिर से आ गए हैं। भक्त साल भर जिस विघ्नहर्ता के इंतज़ार में रहते हैं वो एक बार फिर नए रंग ढंग में घरों सड़कों और गली मोहल्लों में अपना आशिर्वाद बरसा रहे हैं।  गणेश चतुर्थी के मौके पर देश भर में ये है विघ्नहर्ता भगवान गणेश की धूम । बप्पा के जन्मदिन पर देश के तमाम राज्यों में बस एक ही शोर सुनाई दे रहा है 'गणपति बाप्पा मोरिया…मंगल मूरति मोरिया ' सुख-समृद्धि, यश- प्रदान करने वाले और संकट नाशक, गणपति   की सबसे ज्यादा रौनक महाराष्ट्र में है  लेकिन मुंबई  के गणेश मंडलों की बात ही कुछ और है । मुंबई के गणेश पंडालों और मूर्तियों की बात होती है, तो लालबाग के राजा और जीएसबी मंडल का जिक्र सबसे पहले होता ही है। दोनों ही जगहों पर भक्तों की भारी भीड उमड़ रही है । सबसे ज्यादा आकर्षण लालबाग का राजा नाम से स्थापित गणेश प्रतिमा का रहता है। इस बार मुंबई के बप्‍पा लालबाग के राजा का पंडाल 'चंद्रयान 2' की थीम पर तैयार किया गया है। देखने से लग रहा है मानों भगवान गणेश चांद पर पधारे हों। पंडाल में अं‍तरिक्षयात्रियों से लेकर अंतरिक्षयान भी नजर आ रहे हैं।भक्त भी बडी संख्या में पहुंच रहे हैं । मुंबई के जीएसबी सेवा मंडल में भी बप्पा विराजे हैं । मंडल में सुबह ही मूर्ति पूजन के बाद बप्पा की स्थापना हुई और फिर भोग लगाया गया। मुंबई के अलावा पूरे महाराष्ट्र में बप्पा के दर्शनों के लिए लोग पहुंच रहे हैं । पुणे का प्रसिद्ध दगडू महाराज का मंदिर हो या फिर नागपुर का प्रसिद्द मंदिर । हर जगह लोग विनायक के दर्शनों केलिए पहुंच रहे हैं।  बप्पा की सेवा में राजनेता भी पीछे नहीं है और उन्होंने भी अपने घरों में गणपति स्थापना की  हैं ।  महाराष्ट्र के मुख्यमंत्री देवेंद्र फडणवीस हों या फिर  केंद्रीय परिवहन मंत्री नितिन गडकरी सबके घऱ में   बप्पा विराजे हैं। बीजेपी अध्यक्ष और रक्षा मंत्री अमित शाह भी बाप्पा के उपासक हैं । गणेश चतुर्थी के मौके पर अमित शाह ने सिद्धिविनायक मंदिर जाकर बप्पा का आशीर्वाद लिया । शाम को वो लालबाग के राजा के दर्शनों के लिए पहुंचे। देश के बाकी राज्यों में भी विघ्नविनाशक के जन्मोत्सव की धूम है । जम्मू कश्मीर से लेकर तमिलनाडु तक और पंजाब से लेकर गुजरात तक हर जगह लोग बप्पा की आराधना में लगे हैं ।  राष्ट्रपति रामनाथ कोविन्द, उप राष्‍ट्रपति एम वेंकैया नायडू  प्रधानमंत्री नरेंद्र मोदी और सूचना प्रसारण मंत्री प्रकाश जावडेकर ने भी गणेश चतुर्थी के शुभ अवसर पर देशवासियों को शुभकामनाएं और बधाई दी है।  विघ्नहर्ता के प्रति भक्तों की ये अपार श्रद्धा अगले दस दिनों तक जारी रहेगी और पूरा देश बप्पा के जयघोष से गूंजता रहेगा  और फिर इनका विसर्जन कर, अगले बरस दोबारा आने का न्योता देगा  