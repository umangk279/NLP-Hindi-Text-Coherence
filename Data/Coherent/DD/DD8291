प्रधानमत्री नरेंद्र मोदी ने सोल की योनसेई यूनिवर्सिटी में महात्मा गांधी प्रतिमा का अनावरण किया, उन्होंने आतंकवाद की चुनौती से निपटने के लिए महात्मा गांधी के संदेश को महत्वपूर्ण बताया।  प्रधानमंत्री मोदी ने दक्षिण कोरिया के प्रमुख विश्वविद्यालय योनसेई में महात्मा गांधी की प्रतिमा का अनावरण किया। इस मौक़े पर दक्षिण कोरिया के राष्ट्रपति मून जे इन मौजूद रहे। प्रधानमंत्री ने कहा कि गांधी का जीवन ही एक सिद्धान्त था और जीवन जीने के तरीक़े से उन्होने दुनिया को सिखाया कि किस तरह से मुश्किलों से बचा जा सकता है।  उन्होने कहा कि गांधी एक ऐसे युगदृष्टा थे जिन्होने आने वाली चुनौतियों को काफी पहले ही भांप लिया था। प्रधानमंत्री ने कहा कि भारत गांधी की 150 वीं जयंती इस वर्ष मना रहा है। ऐसे में गांधी जी के दर्शन को आज की दो बड़ी चुनौतियों के सापेक्ष में देखा जा सकता है।  दक्षिण कोरिया के राष्ट्रपति मून-जे-इन ने कहा कि महात्मा गांधी के संदेश शांति,सौहार्द और एक उन्नत जीवन के लिए ज़रूरी है ऐसे में उनकी कृतियों और दर्शन का प्रचार-प्रसार मानवता के हित में है। 