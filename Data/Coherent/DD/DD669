अमेरिका में डेमोक्रेटिक पार्टी के राष्ट्रपति पद के उम्मीदवार जो बिडेन ने ऐतिहासिक कदम उठाते हुए भारतीय मूल की कमला हैरिस को उपराष्ट्रपति पद का उम्मीदवार चुना है.  जो बिडेन ने ट्वीट में लिखा, ‘मेरे लिए यह घोषणा करना बहुत सम्मान की बात है कि मैने कमला हैरिस को चुना है. वह एक निडर फाइटर, देश की बेहतरीन जनसेवक हैं.’ हैरिस अभी सीनेट की सदस्य हैं. वे कैलिफोर्निया की अटॉर्नी जनरल रह चुकी हैं. कमला हैरिस अमेरिका के उपराष्ट्रपति पद की पहली अश्वेत उम्मीदवार हैं. अब 7 अक्टूबर को उनकी उपराष्ट्रपति माइक पेंस से डिबेट होगी. पेंस रिपब्लिकन पार्टी की ओर से उपराष्ट्रपति पद के उम्मीदवार हैं. अमेरिका में 3 नवंबर को राष्ट्रपति चुनाव होने हैं. कमला हैरिस की पहचान भारतीय-अमेरिकन के तौर पर है. उनकी मां श्यामला गोपालन भारत के तमिलनाडु राज्य की थीं. वे कैंसर रिसर्चर थीं. कमला हैरिस के नाना पीवी गोपालन भारतीय स्वतंत्रता सेनानी थे. आज़ादी के बाद वे एक सिविल सर्वेंट बने थे. कमला के पिता डोनाल्ड हैरिस जमैका के हैं. 