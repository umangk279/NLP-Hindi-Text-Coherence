प्रधानमंत्री ने शुक्रवार को विभिन्‍न खेलों में विशिष्‍ट योगदान देने वाले चालीस प्रमुख खिलाडियों के साथ बातचीत कर उनसे सकारात्‍मकता और सामाजिक दूरी अपनाने के संदेश देने को जन सामान्य तक पहुंचाने की अपील की.  बातचीत के दौरान प्रधानमंत्री नरेन्‍द्र मोदी ने पांच सूत्री मंत्र दिया, जिसमें संकल्‍प, संयम, सकारात्‍मकता, सम्‍मान और सहयोग शामिल है। इन खिलाडियों में भारत रत्‍न सचिन तेंदुलकर, बी.सी.सी.आई अध्‍यक्ष सौरभ गांगुली, महिला हॉकी टीम की कप्‍तान रानी रामपाल और बैडमिंटन खिलाडी पी.वी. सिंधु शामिल थीं। पीएम मोदी ने कहा कि खिलाडियों ने राष्‍ट्र का गौरव बढाया है। उन्‍होंने कहा कि वर्तमान परिस्थितियों में उन्‍हें सकारात्‍मक भावना का प्रसार करते हुए राष्‍ट्र का नैतिक बल बढाने में महत्‍वपूर्ण भूमिका अदा करनी है। प्रधानमंत्री के नेतृत्‍व की सराहना करते हुए खिलाडियों ने रचनात्‍मकता और सुरक्षित दूरी बनाए रखने के संदेश के प्रसार का संकल्‍प व्‍यक्‍त किया। प्रधानमंत्री ने कहा कि कोविड-19 समूची मानवता के खिलाफ है और स्थिति की गंभीरता का अंदाजा इस बात से लगाया जा सकता है कि द्वितीय विश्‍वयुद्ध के बाद यह पहला अवसर है जब ओलंपिक स्‍थगित करने पडे हैं। साथ ही पीएम मोदी ने कहा कि महामारी से उत्‍पन्‍न चुनौती को देखते हुए विंबल्‍डन जैसी प्रमुख अंतर्राष्‍ट्रीय प्रतियोगिता और आईपीएल क्रिकेट जैसी घरेलू प्रतियोगिताएं भी स्‍थगित की जा रही हैं। पीएम मोदी ने खिलाडियों से कहा कि वे शारीरिक और मानसिक फिटनेस का महत्‍व उजागर करें और आयुष मंत्रालय द्वारा जारी दिशा-निर्देशों को भी लोकप्रिय बनाएं। साथ ही कहा कि भारत इस महामारी के खिलाफ लडाई में निश्चित रूप से विजेता बनकर उभरेगा। उन्‍होंने विश्‍वास व्‍यक्‍त किया कि इस संघर्ष में खिलाडियों का सक्रिय योगदान होगा। अन्‍य प्रतिभागियों में कबड्डी खिलाडी और हिमाचल प्रदेश में डी.एस.पी अजय ठाकुर, धाविका हिमादास, पैरा एथलीट में ऊंची कूद खिलाडी शरद कुमार, शीर्ष टेनिस खिलाडी अंकिता रैना, क्रिकेटर युवाराज सिंह और पुरूषों की क्रिकेट टीम के कप्‍तान विराट कोहली ने वीडियो सम्‍मेलन में हिस्‍सा लिया। केन्‍द्रीय खेल और युवा मामले मंत्री किरेन रिजीजू और मंत्रालय के अन्‍य वरिष्‍ठ अधिकारियों ने भी संवाद में हिस्‍सा लिया। 