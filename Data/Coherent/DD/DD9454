उत्तराखंड के हर्शिल में आईटीबीपी और सेना के जवानों संग प्रधानमंत्री नरेंद्र मोदी ने मनाई दिवाली साथ ही कहा 'जवानों का समर्पण देश को बनाता है मज़बूत        प्रधानमंत्री नरेंद्र मोदी ने आज उत्तराखंड के हर्शिल में भारतीय सेना और आईटीबीपी के जवानों के साथ दीवाली मनाई। इस मौके पर जवानों को बधाई देते हुए प्रधानमंत्री ने कहा कि सुदूर बर्फीली ऊंचाईयों पर कर्तव्य के प्रति उनका समर्पण राष्ट्र को मजबूत बनाता है और सवा सौ करोड़ भारतीयों के भविष्य और सपनों को सुरक्षित करता है। उन्होंने कहा कि दीवाली प्रकाश पर्व है और अच्छाई के प्रकाश को फैलाते हुए अंधकार को भगाता है। उन्होंने कहा कि जवान अपनी प्रतिबद्धता और अनुशासन के जरिए लोगों में सुरक्षा और निडरता का भाव जगाते हैं। प्रधानमंत्री ने कहा कि वे गुजरात के मुख्यमंत्री थे तब से जवानों के साथ दिवाली मनाते आ रहे हैं। उन्होंने आईटीबीपी के जवानों से वर्षों पहले कैलाश मानसरोवर यात्रा के दौरान की गई बातचीत के बारे में भी बताया। प्रधानमंत्री ने कहा कि भारत रक्षा क्षेत्र में काफी उन्नति कर रहा है। उन्होंने वन रैंक वन पेंशन सहित पूर्व सैन्यकर्मियों के लिए उठाए जा रहे कदमों का भी जिक्र किया। पीएम मोदी ने कहा कि भारतीय सेना संयुक्त राष्ट्र शांति अभियानों से पूरे विश्व में प्रशंसा पा रही है। प्रधानमंत्री ने जवानों को मिठाई बांटी। उन्होंने दिवाली की बधाई देने के लिए आस-पास के इलाके से जमा हुए लोगों से बातचीत भी की 