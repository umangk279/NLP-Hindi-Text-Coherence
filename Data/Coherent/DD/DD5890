उप राष्ट्रपति एम. वेंकैया नायडू ने कहा यह त्योहार उत्सव की भावना को मजबूत करेगा  राष्ट्रपति रामनाथ कोविंद ने देशवासियों को ईद की बधाई दी है। अपने संदेश में राष्ट्रपति ने कहा कि "ईद-उल जुहा के अवसर पर मैं सभी देशवासियों, विशेष रूप से भारत एवं विदेश में रहने वाले हमारे मुस्लिम भाईयों एवं बहनों को अपनी शुभकामनाएं और बधाई देता हूं। ईद-उल जुहा प्रेम बंधुत्व एवं मानवता की सेवा का प्रतीक है। आइये, हम इन सार्वभौमिक मूल्यों के लिए खुद को प्रतिबद्ध करें जो हमारी समग्र संस्कृति का प्रतिनिधित्व करते हैं।" उप राष्ट्रपति एम. वेंकैया नायडू ने ईद-उल जुहा के पावन अवसर पर देश के जनता को बधाई दी है। अपने बधाई संदेश में उप राष्ट्रपति ने कहा कि यह त्योहार त्याग, बलिदान, विश्वास का प्रतीक है और भ्रातृत्व, करुणा और एकता की भावनाओं को प्रेरित करता है। यह त्योहार उत्सव की भावना को मजबूत करेगा और लोगों को एक-दूसरे के करीब लाएगा। उप राष्ट्रपति ने कहा कि ईद उल जुहा के महान आदर्श लोगों को जीवन में शांति और सद्भाव का संदेश देते हैं और देश में समृद्धि लाते हैं। वहीं प्रधानमंत्री नरेंद्र मोदी ने ईदुल अज़हा के मौके पर देशवासियों को बधाई दी है। प्रधानमंत्री ने ट्वीट संदेश में कहा है कि ईदुल अज़हा के मौके पर शुभकामनाएं। उम्मीद है कि इस त्यौहार से समाज में शांति और खुशियां और बढ़ेंगी। ईद मुबारक! 