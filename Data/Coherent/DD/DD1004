ईरान के राष्‍ट्रपति हसन रूहानी ने कहा है कि कोरोना वायरस से उनके देश में दो करोड़ 50 लाख लोग संक्रमित हो चुके हैं। देश के वायरस रोधी कार्यबल के साथ एक वर्चुअल बैठक में उन्‍होंने कहा कि ईरान में संक्रमितों का आंकडा तीन करोड़ 50 लाख तक पहुंच सकता है और ऐसे में देश में प्रतिरोधक क्षमता विकसित करने की आवश्‍यकता है।   राष्‍ट्रपति हसन रूहानी ने यह भी कहा कि ईरान को पिछले पांच महीनों की तुलना में अस्‍पतालों में उपचार की व्‍यवस्‍था दोगुनी करने के लिए तैयार रहना होगा। बाद में रूहानी के संचार उप-प्रमुख ने स्‍पष्‍ट किया कि दो करोड़ 50 लाख संक्रमितों का अर्थ है ऐसे व्‍यक्ति जो वायरस का सामना करने के बाद पूरी तरह प्रतिरक्षा क्षमता विकसित कर चुके हैं। यह पहला अवसर है जब किसी वरिष्‍ठ ईरानी अधिकारी ने बताया है कि देश कोविड-19 को प्रतिरक्षा क्षमता के जरिये हराने का प्रयास कर रहा है। संक्रमितों की बढती संख्‍या को देखते हुए अधिकारियों को अधिक संक्रमण वाले प्रांतों में फिर से कडे़ प्रतिबंध लगाने पडे़ हैं, जहां अप्रैल में प्रतिबंध हटाये गये थे। ईरान में कोविड संक्रमण का पहला मामला फरवरी में सामने आया था। ईरान में  पूर्णबंदी कभी लागू नहीं की गई, लेकिन मार्च में स्‍कूल बंद किये गये थे और सार्वजनिक सभाओं तथा प्रांतों के बीच यात्रा पर रोक लगायी गई थी।  