विदेश मंत्री सुषमा स्वराज ने न्यूयॉर्क में संयुक्त राष्ट्र महासभा के 73 वें सत्र से इतर जी-4 के विदेश मंत्रियों के साथ बैठक की। साइप्रस, एस्तोनिया, सूरीनाम के अपने समकक्षों के अलावा फिजी के प्रधानमंत्री से भी मुलाकात की।  विदेश मंत्री सुषमा स्वराज ने कल न्यूयॉर्क में संयुक्त राष्ट्र महासभा के 73 वें सत्र से इतर साइप्रस के विदेश मंत्री निकोस क्रिस्टोडाउलाइड्स से मुलाकात की। इस मौके पर दोनों नेताओं ने कई क्षेत्रों में आपसी सहयोग पर चर्चा की। विदेश मंत्री सुषमा स्वराज ने साथ ही फिजी के प्रधानमंत्री फ्रैंक बैनीमरामा के साथ द्विपक्षीय वार्ता की। बैठक के दौरान दोनों नेताओं ने विकास सहयोग, क्षमता निर्माण और रक्षा सहयोग पर बातचीत की। वहीं साथ ही विदेश मंत्री सुषमा स्वराज ने एस्टोनिया के अपने समकक्ष स्वेन मिकसेर से मुलाकात की। इस बैठक के दौरान दोनों देशों ने कारोबार, निवेश, संस्कृति, शिक्षा के क्षेत्र में आपसी सहयोग बढ़ाने पर चर्चा की।  द्विपक्षीय वार्ताओं के सिलसिले में विदेश मंत्री सुषमा स्वराज ने साथ ही सूरीनाम की विदेश मंत्री देबोरा पोलाक बिघले के साथ मुलाकात की। दोनों महिला नेताओं ने क्षमता निर्माण, पारंपरिक चिकित्सा और फार्मा क्षेत्र में सहयोग को लेकर चर्चा की। 