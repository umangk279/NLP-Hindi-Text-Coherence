दक्षिण अफ्रीका के दौरे पर गईं विदेश मंत्री सुषमा स्वराज ने सोमवार को ब्रिक्स विदेश मंत्रियों की बैठक में हिस्सा लिया. बैठक में विदेश मंत्री ने कहा कि ब्रिक्स देशों ने दुनिया के वैश्विक विकास में बहुत योगदान दिया है. सुषमा स्वराज ने कहा कि गोवा ब्रिक्स सम्मेलन में भारत ने सदस्य देशों की जनता के बीच सहयोग बढ़ाने पर बल दिया था, जिसका सकारात्मक असर देखने को मिल रहा है.  काले धन पर अंकुश, आतंकवाद को वित्तीय मदद रोकने और कट्टरपंथ पर लगाम के लिए भारत ने ब्रिक्स सुरक्षा फोरम जल्द बनाने की वकालत की है. दक्षिण अफ्रिका के प्रिटोरिया में ब्रिक्स विदेश मंत्रियों के सम्मेलन में विदेश मंत्री सुषमा स्वराज ने इस बारे में दी गई राष्ट्रीय सुरक्षा सलाहकारों की सिफारिश को पूरी तरह से अमल में लाने की बात की है. विदेश मंत्री ने कहा कि बहुपक्षवाद, अंतरराष्ट्रीय व्यापार और नियम आधारित विश्व व्यवस्था को बड़ी चुनौतियों का सामना करना पड़ रहा है, हालांकि भारत सहित सभी ब्रिक्स देश वैश्विक स्थिरता को बढ़ाने में योगदान दे रहे हैं. अगले महीने दक्षिण अफ्रीका में ही होने वाले ब्रिक्स के शीर्ष नेताओं के सम्मेलन से पहले ब्रिक्स विदेश मंत्रियों का ये सम्मेलन काफी अहम माना जा रहा है. विदेश मंत्री ने दक्षिण अफ्रीका के राष्ट्रपति सिरिल रामफोसा से मुलाकात की और उनके साथ द्विपक्षीय और बहुपक्षीय सहयोग में प्रगति पर चर्चा की. विदेश मंत्री अपने पांच दिवसीय दौरे पर भारत, ब्राजील और दक्षिण अफ्रीका यानी इब्सा के विदेश मंत्रियों की बैठक की अध्यक्षता करेंगी तो वो राष्ट्रपिता महात्मा गांधी से जुड़े विरासत स्थलों का भी दौरा करेंगी. 