एयरसेल-मैक्सिस मामले में सुप्रीम कोर्ट ने कार्ति चिंदबरम की विदेश जाने की इजाजत की मांग पर जल्द सुनवाई करने से इंकार कर दिया है ।   कार्ति चिंदबरम के वकील ने चीफ जस्टिस से कल सुनवाई की मांग की थी जिसपर चीफ जस्टिस रंजन गोगोई ने इंकार करते हुए कहा - 'कार्ति अभी देश में ही रहे , हमारे पास पहले से ही ज़्यादा केस है। कार्ति का विदेश जाना ऐसा भी मसला नहीं है कि उसे दूसरे केस पर वरीयता देकर जल्द सुना जाए। वहीं दिल्ली की पटियाला हाउस अदालत ने एयरसेल-मैक्सिस प्रकरण में सीबीआई और ईडी के मामले में पूर्व केन्द्रीय मंत्री पी. चिदंबरम और उनके बेटे कार्ति चिदंबरम को गिरफ्तारी से मिली छूट 26 नवंबर तक के लिए बढ़ा दी है।  गौरतलब है कि चिदंबरम पर 3,500 करोड़ रुपए के एयरसेल-मैक्सिस करार में घोटाले का आरोप है। एयरसेल मैक्सिस मामले में पी. चिदंबरम पर जनप्रतिनिधि कानून (पीएमएलए) की धारा 3 के तहत मनी लॉन्ड्रिंग का आरोप लगा है। चार्जशीट में उन्हें आरोपी नंबर-1 करार दिया गया है। साल 2006 में चिदंबरम की ओर से अवैध निवेश की इजाजत दी गई। इसी मामले में चिदंबरम के अलावा एयरसेल टेलीवेंचर्स लिमिटेड के एस. भाष्कररमन और मलेशिया निवासी ऑगस्टस राल्फ मार्शल के खिलाफ पीएमएलए के तहत मामला दर्ज किया गया है। 