भारत और दक्षिण कोरिया के बीच खुफिया सूचनाओं के आदान-प्रदान समेत कई क्षेत्रों में 6 समझौते पर हस्ताक्षर हुए हैं। वहीं पुलवामा हमले के बाद दोनों देशों ने आतंकवाद के खात्मे के लिए अंतर्राष्ट्रीय सहयोग पर जोर दिया है।  दक्षिण कोरिया की अपनी यात्रा के दूसरे दिन प्रधानमंत्री ने राष्ट्रपति मून-जे-इन के साथ द्विपक्षीय वार्ता की। दोनों ही देशों के बीच कई समझौतों पर हस्ताक्षर किए गए। इनमें स्टार्ट अप, व्यापार, रक्षा, ऊर्जा के साथ-साथ दोनों देशों के आपसी संबंध को प्रगाढ़ बनाने के लिए समझौते हुए। पीएम मोदी ने दक्षिण कोरिया की जमीन से एक बार फिर से आतंकवाद के खिलाफ सख्त संदेश दिया। आतंक के मुद्दे पर दुनिया भारत के साथ हर-एक कदम पर खड़ी नज़र आ रही है। इस कड़ी में दक्षिण कोरिया ने भी भारत के साथ अपनी प्रतिबद्धता दिखाई। दोनों नेताओं की आपसी मुलाक़ात में पिछले हफ़्ते भारत में हुए पुलवामा आतंकी हमले का मुद्दा उठा । प्रधानमंत्री मोदी और राष्ट्रपति मून-जे-इन के बीच प्रतिनिधिमंडल स्तर की वार्ता में दोनों ही देश ने 2030 तक आपसी व्यापार को 50 बिलियन डॉलर तक पहुंचाना का लक्ष्य रखा। इसके अलावा भारत-दक्षिण कोरिया के बीच हुए समझौते  रानी सूरीरत्ना पर स्मारक डाक टिकट कोरिया प्लस का विस्तार स्टार्ट-अप क्षेत्र में सहयोग भारत के गृह मंत्रालय और कोरिया की राष्ट्रीय पुलिस एजेंसी के बीच अंतरराष्ट्रीय अपराध पर सहयोग   कोरिया ब्राडकास्टिंग और प्रसार भारती के बीच प्रसारण को लेकर सहयोग मत्स्य पालन को लेकर समझौता  राष्ट्रीय राजमार्ग प्राधिकरण भारत और कोरिया एक्सप्रेस के बीच सहयोग हुआ।  प्रधानमंत्री ने संयुक्त वक्तव्य के दौरान स्पष्ट किया कि भारत की एक्ट ईस्ट और दक्षिण कोरिया की न्यू साउदरन पॉलिसी एक दूसरे की पूरक हैं।  द्विपक्षीय वार्ता से पहले दक्षिण कोरिया राष्ट्रपति के आधिकारिक आवास ब्लू हाउस में प्रधानमंत्री मोदी का औपचारिक स्वागत किया गया। उन्हें गार्ड ऑफ ऑनर दिया गया। इस सम्मान के लिए प्रधानमंत्री मोदी ने आभार जताया और कहा कि भारत और कोरिया के संबंध सांस्कृतिक जड़ों से जुड़े हैं और रिश्ते बहुत ही स्वाभाविक और सहज हैं।  प्रधानमंत्री मोदी ने दक्षिण कोरिया गणराज्य के राष्ट्रीय समाधि स्थल पर जान गंवाने वाले सैनिकों को श्रद्धांजलि अर्पित की। समाधि स्थल पर एक लाख 65 हजार सैनिकों के अवशेष दफन हैं। इसकी स्थापना 1956 में हुई थी जहां कोरिया के सैनिकों को दफनाया जाता है। इसके अलावा कोरियाई स्वतंत्रता अंदोलन,कोरियाई युद्ध और वियतनाम युद्ध में मारे गए सैनिकों को भी यहां स्थान दिया गया है। 