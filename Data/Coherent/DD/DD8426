पूर्वोत्तर के एक दिवसीय व्यस्त दौरे पर प्रधानमंत्री नरेंद्र मोदी ने त्रिपुरा में गरजी-बेलोनिया रेल लिंक और त्रिपुरा इंस्टीट्यूट आफ टेक्नोलॉजी के नए परिसर देश को समर्पित किया. उन्होंने खुशी जताई कि पूर्वोत्तर का ये राज्य अब शांति के साथ प्रगति की दिशा में आगे बढ़ रहा है.  एक दिन की त्रिपुरा यात्रा के दौरान प्रधानमंत्री ने सबसे पहले अगरतला हवाई अड्डे पर महाराजा बीर बिक्रम किशोर माणिक्य की प्रतिमा का अनावरण किया, जिन्हें आधुनिक त्रिपुरा का सर्जक माना जाता है. प्रधानमंत्री ने यहां 11 महीने पहले बनी भाजपा सरकार में किसानों का धान समर्थन मूल्य पर खरीदने और सातवें वेतन आयोग की सिफारिश लागू करने पर खुशी जताई. अगरतला में प्रधानमंत्री ने गरजी-बेलोनिया रेल लिंक को देश के नाम समर्पित किया और विधानसभा चुनाव के दौरान किए गए अपने उस हीरा (HIRA) मॉडल का जिक्र किया, जिसके जरिए सरकार त्रिपुरा को दक्षिण पूर्व एशिया का प्रवेश द्वार बनाने की दिशा में काम कर रही है. प्रधानमंत्री ने त्रिपुरा इंस्टीट्यूट आफ टेक्नॉलजी के नए कैंपस का भी उद्घाटन किया और उम्मीद जताई कि ये कैंपस यहां के नौजवानों के लिए हर मामले में बेहतर साबित होगा. पीएम ने कहा कि हर इलाके के संतुलित विकास के लिए ऑटोनोमस काउंसिल के नियमों में भी बदलाव किया जा रहा है. त्रिपुरा में प्रधानमंत्री इस बात से संतुष्ट दिखे कि अब यहां किसी एक पार्टी के लोगों को नहीं बल्कि पारदर्शी तरीके से मेरिट के आधार पर नौजवानों को सरकारी नौकरी मिल रही है. भाजपा की सरकार आने के बाद त्रिपुरा से हिंसा का दौर खत्म होने पर प्रधानमंत्री ने यहां के मुख्यमंत्री को बधाई दी और कहा कि शांति से लोग अपने-अपने त्योहार मनाएं, ये विकास की परिभाषा को और खूबसूरत बनाते हैं.   