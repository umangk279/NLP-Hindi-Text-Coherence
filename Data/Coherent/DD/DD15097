जी हां, प्रधानमंत्री नरेन्द्र मोदी ने शुक्रवार को देशभर के छात्रों के साथ एक खास संवाद किया। प्रधानमंत्री ने छात्रों को परीक्षा में तनावमुक्त रहने के मंत्र दिये और आत्मविश्वास बढ़ाने के लिए लगातार परिश्रम करने की सलाह दी। प्रधानमंत्री ने छात्रों से कहा कि बढ़ती प्रतिस्पर्धा के दौर में किसी का अनुकरण न करें बल्कि ख़ुद से ही स्पर्धा करें।  16 फरवरी एक ख़ास दिन रहा, जब देश के प्रधानमंत्री ख़ुद एक विद्यार्थी की तरह बच्चों के सामने आए और देश के सभी विद्यार्थियों का ज्ञान के प्रति, परिश्रम के प्रति हौसला बढ़ाया. जी हां ये थी प्रधानमंत्री की चर्चा बच्चों के लिए और उन लाखों विद्यार्थी के लिए जो परीक्षा को एक मुश्किल चुनौती मान कर घबरा उठते हैं. प्रधानमंत्री ने बच्चों को अपना धैर्य बनाए रखने, स्वास्थ्य का ख़्याल रखने की सलाह दी. साथ ही उन्होंने तमाम अभिभावकों से भी कहा कि वे अपने बच्चों की तुलना किसी भी दूसरे व्यक्ति से ना करें. उन्होंने कहा कि सभी अपनी अलग-अलग क्षमताओं से विकास करने की ताक़त रखते हैं. विद्यार्थियों से सवाल-जवाब का ये सिलसिला दिल्ली के तालकटोरा स्टेडियम में दो घंटे से ज़्यादा चला. प्रधानमंत्री ने बड़े ही धैर्यपूर्वक बच्चों के सभी सवालों के जवाब दिए. 