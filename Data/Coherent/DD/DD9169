छत्तीसगढ़, मध्यप्रदेश और मिज़ोरम में मतदान ख़त्म होने के बाद अब सबकी निगाहें राजस्थान और तेलंगाना में 7 दिसंबर को होने वाले मतदान पर हैं, सभी दल चुनाव प्रचार में जुट गए हैं और दिन पर दिन चुनावी माहौल गरमा रहा है. आरोप-प्रत्यारोप तेज़ हो रहे हैं. दावों, प्रतिदावों की फेहरिस्त भी लंबी होती जा रही है, लेकिन जनता चुपचाप सब देख रही है.  बीजेपी अध्यक्ष अमित शाह लगातार राजस्थान में रैलियां कर रहे हैं. शुक्रवार को उन्होंने नागौर में जनसभा की और दावा कि राजस्थान में भाजपा प्रचंड बहुमत से आएगी. उन्होंने वाड्रा को लेकर कांग्रेस पर निशाना साधा. तो वहीं भाजपा के युवा नेता और केंद्रीय मंत्री राज्यवर्धन राठौर ने भी श्रीगंगानगर में जनसभा कर चुनाव प्रचार किया. उधर कांग्रेस ने राज्य में मतदाताओं को लुभाने के लिए पूरी ताकत झोंक दी है. पूर्व मुख्यमंत्री अशोक गहलोत ने भरतपुर में विशाल जनसभा को संबोधित किया, तो वहीं सचिन पायलट ने नसीराबाद में चुनाव प्रचार किया. पार्टी का दावा है कि वो इस बार राज्य में सरकार बनाएगी. तेलंगाना में भी प्रचार अभियान चरम पर हैं. केंद्रीय गृहमंत्री राजनाथ सिंह ने वारंगल और शादनगर में रैली कर भाजपा प्रत्याशियों के पक्ष में प्रचार किया. साथ ही उन्होंने केसीआर और चंद्रबाबू नायडू से सवाल किया कि केंद्र की मदद के बावजूद दोनों राज्यों का विकास क्यों नहीं हुआ. उधर के चंद्रशेखर राव आसिफाबाद में अपनी रैली के दौरान आरक्षण के सवाल पर उनके वादे से जुड़े सवाल पर भड़क गए और एक व्यक्ति से अभद्र व्यवहार किया. दरअसल, टीआरएस ने अल्पसंख्यकों की नौकरियों और शिक्षा में मौजूदा 4 प्रतिशत आरक्षण को बढ़ाकर 12 प्रतिशत करने की बात कही है लेकिन भाजपा ने इस कदम को असंवैधानिक बताया है. इसे लेकर कांग्रेस पार्टी ने पलटवार किया और कहा कि अपनी हार देखकर केसीआर बौखला गए हैं इसलिए आम लोगों के साथ दुर्व्यवहार कर रहे हैं. सियासी पारा चढ़ने के साथ आरोप-प्रत्यारोप के दौर के बीच जनता है जो सब देख भी रही है और समझ भी रही है. 