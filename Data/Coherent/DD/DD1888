प्रधानमंत्री नरेन्‍द्र मोदी और इटली के प्रधानमंत्री ज्‍यूसेपे कोंते के बीच कल टेलीफोन पर बातचीत हुई। प्रधानमंत्री मोदी ने कोविड-19 महामारी के कारण इटली में हुई मौतों पर दुख प्रकट करते हुए अपनी संवेदनाएं व्‍यक्‍त की। उन्‍होंने संकट के समय इटली के नागरिकों द्वारा दिखाए गए धैर्य के लिए उनकी सराहना की।  बातचीत के दौरान दोनों नेताओं ने अपने-अपने देशों और वैश्विक स्‍तर पर महामारी के स्‍वास्‍थ्‍य संबंधी और आर्थिक प्रभाव से निपटने के लिए आवश्‍यक उपायों पर विचार-विमर्श किया। दोनों नेताओं ने एक दूसरे के प्रति एकजुटता व्‍यक्‍त की और एक दूसरे के देश में फंसे नागरिकों के प्रति दिखाए गए आपसी सहयोग की सराहना की। प्रधानमंत्री नरेंद्र मोदी ने प्रधानमंत्री ज्‍यूसेपे कोंते को आश्‍वासन दिया कि भारत आवश्‍यक दवाओं और अन्‍य सामग्री की व्‍यवस्‍था करने में इटली को उदारता से सहयोग देता रहेगा। दोनों नेता भारत और इटली के बीच द्विपक्षीय संबंधों को मजबूत बनाने के लिए आपस में सक्रिय सलाह-मशविरा और सहयोग करने पर सहमत हुए। इटली के प्रधानमंत्री ने प्रधानमंत्री नरेन्‍द्र मोदी को उचित समय पर इटली आने का एक बार फिर निमंत्रण दिया। 