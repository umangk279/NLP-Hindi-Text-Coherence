दिल्ली में बढ़ते वायु प्रदूषण से निपटने के लिए दिल्ली सरकार की संवेदनहीनता को लेकर एनजीटी ने एक बार फिर से केजरीवाल सरकार की फटकार लगाई है. ट्रिब्यूनल ने 48 घंटे के अंदर प्रदूषण नियंत्रण के लिए एक्शन प्लान सौंपने का आदेश दिया है.   दिल्ली में वायु प्रदूषण की हालत में पिछले दिनों कुछ सुधार हुआ था लेकिन ये एक बार फिर से बढ़ रहा है. नेशनल ग्रीन ट्रिब्यूनल यानि एनजीटी ने दिल्ली में बढ़ रहे वायु प्रदूषण पर दिल्ली सरकार को एक बार फिर से फटकार लगाई है. एनजीटी ने कहा कि दिल्ली में प्रदूषण के हालात बद से बदतर होते जा रहे हैं, लेकिन दिल्ली सरकार के पास अभी भी इससे निपटने के लिए कोई एक्शन प्लान नहीं है. एनजीटी ने कहा कि दिल्ली की आबो हवा दिनोदिन खराब होती जा रही है और सबसे ज्यादा बुरा असर बच्चों पर पड़ रहा है, लेकिन दिल्ली सरकार हालात से निपटने के लिए तैयार ही नहीं दिख रही है. एनजीटी ने दिल्ली सरकार को 48 घंटे का वक्त दिया है, जिसमें दिल्ली सरकार को कोर्ट को अपना एक्शन प्लान सौंपना होगा. गौरतलब है कि प्रदूषण को नियंत्रित करने को लेकर पिछली सुनवाई पर एनजीटी ने दिल्ली सरकार और दिल्ली के पड़ोसी राज्यों पंजाब, हरियाणा, यूपी, राजस्थान से एक्शन प्लान मांगा था लेकिन दिल्ली को छोड़कर सभी राज्यों ने अपना एक्शन प्लान सौंप दिया था. लेकिन दिल्ली सरकार के प्लान नही सौंपने पर एनजीटी ने केजरीवाल सरकार को कड़ी फटकार लगाई है. एनजीटी में इस मामले की अगली सुनवाई 6 दिसंबर को होगी. दिल्ली में आंकडों पर गौर करें तो दिल्ली में पीएम10 का स्तर 3 दिसम्बर को 4 बजे 392 था, जो 4 दिसम्बर को 4 बजे बढ़कर 447 हो गया. अगर बात पीएम2.5 की करें तो दिल्ली में 3 दिसम्बर को 4 बजे इसका स्तर 229 था, जो 4 दिसम्बर की शाम 4 बजे बढकर 270 हो गया. लेकिन फिर दोनों ही स्तर खतरनाक स्तर पर बने हुए हैं. इस बीच मौसम विभाग से थोड़ी राहत की खबर आई है जिसके अनुसार मंगलवार रात से बुधवार सुबह तक दिल्ली-एनसीआर में हल्की बारिश हो सकती है जो प्रदूषण से थोड़ा राहत देगी. सोमवार को दिल्ली सरकार को पड़ी फटकार से पहले भी कई बार नाकाफी इंतजामों को लेकर केजरीवाल सरकार सवालों के घेरे में रही है. जानकारों की मानें तो वायुमंडल में बढ़ती नमी और हवा की कम रफ्तार के काऱण बीते कुछ दिनों से दिल्ली-एनसीआर में हवा की हालात खतरनाक स्तर तक पहुंच गई है. हालांकि बीते दिनों की तरह इस समय पंजाब और हरियाणा में पराली जलना बंद हो गई है लेकिन मौसम में आये बदलाब के चलते प्रदूषण का स्तर बिगड़ता जा रहा है. जिसके चलते सांस के मरीजों की दिक्कतें भी बढ़ने लगी है. बढ़ते प्रदूषण की समस्या पर काबू पाने के लिए जहां कड़े नियम बनाकर उनको कड़ाई से लागू करने की जरूरत है, तो वहीं लोगों को भी अपने स्तर पर प्रदूषण को कम करने के लिए उपाय करने की जरूरत है. बहुत जरूरी होने पर ही अपनी गाड़ी का इस्तेमाल करें अन्यथा पब्लिक ट्रांसपोर्ट से ही जाए, इसके अतिरिक्त खुले में कूड़ा समेत कोई भी चीज न जलाएं. निर्माण कार्यों के लिए पहले से निर्धारित नियमों को पालन करें और प्रदूषण बढ़ाने वाली प्रतिबंधित चीजों के इस्तेमाल से बचें. 