प्रधानमंत्री रविवार को 1 लाख करोड़ रूपये की वित्तपोषण की सुविधा की शुरुआत करेंगे. पीएम किसान योजना के अंतर्गत 8.5 करोड़ किसानों को 17,000 करोड़ रूपये कोष की छठी किस्त भी जारी होगी।   प्रधानमंत्री नरेंद्र मोदी रविवार, 9 अगस्त को वीडियो कांफ्रेंसिंग के जरिए कृषि अवसंरचना कोष के तहत 1 लाख करोड़ रूपये की वित्तपोषण की सुविधा की शुरुआत करेंगे। प्रधानमंत्री 'पीएम किसान योजना' के अंतर्गत 8.5 करोड़ किसानों को 17,000 करोड़ रूपये कोष की छठी किस्त भी जारी करेंगे। इस कार्यक्रम को देश भर के लाखों किसान, सहकारी समितियांं और नागरिक देखेंगे। इस मौके पर केंद्रीय कृषि एवं किसान कल्याण मंत्री नरेंद्र सिंह तोमर भी मौजूद रहेंगे। केंद्रीय मंत्रिमंडल ने केंद्रीय क्षेत्र योजना-कृषि अवसंरचना कोष को अपनी मंजूरी प्रदान की। कृषि अवसंरचना कोष के लिए एक लाख करोड़ रुपये के आवंटन से किसानों के लिए खेतों के आसपास के क्षेत्र में कोल्ड चेन और फसल-पश्चात प्रबंधन के बुनियादी ढांचे को मजबूत किया जाएगा. इस वित्तपोषण सुविधा के अंतर्गत, सभी प्रकार के ऋणों में प्रति वर्ष 2 करोड़ रुपये की सीमा तक ब्याज में 3% की छूट प्रदान की जाएगी।  इस योजना के अंतर्गत, बैंकों और वित्तीय संस्थानों के द्वारा एक लाख करोड़ रुपये ऋण के रूप में प्राथमिक कृषि ऋण समितियों (पीएसी), विपणन सहकारी समितियों, किसान उत्पादक संगठनों (एफपीओ), स्वयं सहायता समूहों (एसएचजी), किसानों, संयुक्त देयता समूहों (जेएलसी), बहुउद्देशीय सहकारी समितियों, कृषि उद्यमियों, स्टार्टअपों, संग्रहित अवसंरचना प्रदाताओं और केंद्रीय/राज्य एजेंसियों या स्थानीय निकायों द्वारा प्रायोजित सार्वजनिक निजी भागीदारी परियोजनों को उपलब्ध कराई जाएगी। प्रधानमंत्री किसान सम्मान निधि योजना 1 दिसंबर 2018 को प्रारंभ की गई थी जिससे 9.9 करोड़ किसानों को 75,000 करोड़ रूपये से ज्यादा का प्रत्यक्ष नकद लाभ मिला है। कोविड19 महामारी के दौरान भी यह योजना काफी लाभदायक रही। लॉकडाउन के समय किसानों की सहायता के लिए करीब 22,000 करोड़ जारी किए गए। 