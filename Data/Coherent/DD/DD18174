जिसका इंतजार दुनिया भर के लोगों को था आखिर वह घड़ी आज आ ही गई जब भारत-अमेरिका विश्व के दो सबसे बड़े लोकतंत्र देशों के नेता आपस में मिले। इस मुलाकात के दौरान जो गर्मजोशी देखी गई उसने दोनों देशों के बीच संबंधों के नए आयाम खोल दिए।  जिसका इंतजार दुनिया भर के लोगों को था आखिर वह घड़ी आज आ ही गई जब भारत-अमेरिका विश्व के दो सबसे बड़े लोकतंत्र देशों के नेता आपस में मिले। इस मुलाकात के दौरान जो गर्मजोशी देखी गई उसने दोनों देशों के बीच संबंधों के नए आयाम खोल दिए। दुनिया के दो दिग्गज नेता जब मिले तो पूरी गर्मजोशी नज़र आई। ख़ास बात यह रही कि अमेरिका की प्रथम महिला नागरिक मेलेनिया भी डोनाल्ड ट्रंप के साथ प्रधानमंत्री नरेंद्र मोदी की आगवानी के लिए मौजूद रहीं। अमेरिकी राष्ट्रपति डोनाल्ड ट्रंप प्रधानमंत्री नरेंद्र मोदी को व्हाइट हाउस के भीतर खुद ही लेकर गए।  इस दौरान दोनों नेताओं के बीच बातचीत भी हुई। डोनाल्ड ट्रंप से मुलाकात के दौरान प्रधानमंत्री ने उनके स्वागत के लिए आभार जताया। प्रधानमंत्री नरेंद्र मोदी ने कहा कि उनका स्वागत भारत के 125 करोड़ नागरिकों का स्वागत है। अमेरिकी राष्ट्रपति डोनाल्ड ट्रंप ने प्रधानमंत्री नरेंद्र मोदी की काफी तारीफ की और उन्हें महान प्रधानमंत्री कहा। दोनों नेताओं की मुलाकात के बाद प्रतिनिधिमंडल स्तर की बातचीत भी हुई। प्रधानमंत्री नरेंद्र मोदी ने अमेरिका को दुनिया की सबसे पुराना लोकतंत्र और भारत को सबसे बड़ा लोकतंत्र बताया। राष्ट्रपति ट्रंप ने अमेरिका से उपकरणों की खरीद करने पर प्रधानमंत्री नरेंद्र मोदी का आभार जताया। दोनों नेताओं ने एक साथ पांच घंटे का समय एक साथ बिताया। प्रधानमंत्री नरेंद्र मोदी ने राष्ट्पति डोनाल्ड ट्रंप की मेजबानी में आयोजित भोज में भी हिस्सा लिया।  पीएम मोदी विश्व के ऐसे पहले नेता हैं जिन्होंने राष्ट्रपति ट्रंप की मेजबानी में व्हाइट हाउस में आयोजित भोज में हिस्सा लिया। अमेरिका के राष्ट्रपति डोनाल्ड ट्रम्प ने भारत को सच्चा दोस्त बताया हैं। व्हाइट हाउस में संयुक्त संवाददाता सम्मेलन को संबोधित करते हुए राष्ट्रपति ट्रंप ने कहा कि दोनों देश आतंकवाद से प्रभावित है। उन्होंने कहा कि चरमपंथ को खत्म करना है। इस मौके पर प्रधानमंत्री नरेंद्र मोदी ने कहा कि दोनों देश आतंकवाद से निपटने के लिए आपस में सहयोग करेंगे। उन्होंने कहा कि अफगानिस्तान में शांति और हालात सामान्य बनाने के लिए दोनों देश सहयोग जारी रखेंगे। प्रधानमंत्री मोदी ने कहा कि दोनों देश द्विपक्षीय सहयोग के लिए प्रतिबद्ध हैं जिससे दोनों देशों के बीच द्विपक्षीय संबंधों को नई ऊचाइयां मिलेंगी।  पीएम ने कहा कि दोनों देशों के बीच प्रौद्योगिकी, नवाचार और ज्ञान अर्थव्यवस्था पर ध्यान केंद्रित किया जाएगा। पीएम मोदी ने डोनाल्ड ट्रम्प के साथ हुई द्विपक्षीय वार्ता पर संतोष व्यक्त किया। उन्होंने कहा कि वार्ता काफी उपयोगी रही और द्विपक्षीय संबंधों के लगभग सभी पहलुओं पर चर्चा हुई। 