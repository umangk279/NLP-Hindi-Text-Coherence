बॉलीवुड की बेहतरीन अभिनेत्री श्रीदेवी का आज दोपहर बाद मुंबई में किया जाएगा अंतिम संस्कार, श्रीदेवी के अंतिम दर्शन पाने के लिए फिल्मी हस्तियों और प्रशंसकों का लगा जमावड़ा, शनिवार रात को दुबई में हुआ था निधन।  बॉलीवुड की बेहतरीन अभिनेत्री श्रीदेवी का आज मुंबई में दोपहर बाद अंतिम संस्कार किया जाएगा। श्रीदेवी के अंतिम दर्शन पाने के लिए फिल्मी हस्तियों और प्रशंसकों का जमावड़ा लगा हुआ है। दुबई पुलिस की अनुमति के बाद सुप्रसिद्ध फिल्‍म अभिनेत्री श्रीदेवी का पार्थिव शरीर दुबई से एक निजी विमान से मंगलवार देर रात को मुम्बई पहुंचा था।  फोरेंसिक रिपोर्ट के अनुसार श्रीदेवी की मृत्‍यु नहाने के टब में बेहोशी की हालत में दुर्घटनावश डूबने से हुई। मंगलवार को दुबई प्रशासन ने मौत की परिस्‍थितियों और अन्‍य जुड़े मामलों में व्‍यापक जांच होने के बाद श्रीदेवी के पार्थिव शरीर को उनके परिजनों को सौंप दिया। दुबई के पब्‍लिक प्रॉसीक्‍युशन ऑफिस द्वारा श्रीदेवी के मौत से संबंधित केस को भी बंद कर दिया गया। मशहूर अदाकारा श्रीदेवी का निधन 24 फरवरी को देर रात दुबई में हो गया था। 