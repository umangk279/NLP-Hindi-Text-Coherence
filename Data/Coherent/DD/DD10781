भारत और वेस्टइंडीज़ के बीच राजकोट में खेले जा रहे पहले टेस्ट मैच के दूसरे दिन भारत ने अपनी स्थिति मज़बूत कर ली है. दूसरे दिन का खेल ख़त्म होने के समय वेस्टइंडीज़ ने अपनी पहली पारी में 6 विकेट पर 94 रन बना लिए हैं.  वेस्टइंडीज की शुरुआत बेहद खराब रही. सलामी बल्लेबाज क्रेग ब्रेथवेट 2 रन बनाकर मोहम्मद शमी की गेंद पर बोल्ड हो गए. वहीं पावेल को शमी ने 1 के स्कोर पर पवेलियन वापस भेजा. अश्विन ने शाई होप को 10 के स्कोर पर बोल्ड करके भारत को तीसरी सफलता दिलाई. हेटमेयर 10 रन बनाकर रन आउट हुए. इससे पहले दूसरे दिन भारत ने अपनी पहली पारी 9 विकेट पर 649 रन बनाकर घोषित कर दी. पहले दिन के नाबाद बल्लेबाज कप्तान विराट कोहली और रिषभ पंत ने संभल कर खेलते हुए तेजी से रन बनाए. इसी बीच पंत ने छक्का लगाकार अपना अर्धशतक पूरा किया. दूसरे छोर पर कोहली ने शतक लगाने में सफलता पाई. पंत बड़ा शॉट खेलने के चक्कर में 92 रन बनाकर कैच आउट हो गए. कोहली शानदार बल्लेबाजी करते हुए 139 रन की पारी खेली. अश्विन 7 रन बनाकर बिशू की गेंद पर आउट हुए. जडेजा ने तेजी से खेले हुए अपना शतक पूरा किया. जडेजा के शतक लगाते ही कोहली ने भारतीय पारी को घोषित कर दिया. जडेजा 100 रन बनाकर नाबाद रहे.  