देश आज जम्मू और कश्मीर से अनुच्छेद 370 को समाप्त किए जाने की पहली वर्षगांठ मना रहा है। अनुच्छेद 370 जम्मू-कश्मीर को देश के बाकी हिस्सों से अलग करता था और राज्य के विकास में सबसे बड़ी अड़चन था।  सत्ता में वापसी के बाद ऐतिहासिक और साहसिक कदम उठाते हुए मोदी सराकर ने राज्य को विशेषाधिकार देने वाले आर्टिकल 370 को निरस्त कर उसकी स्वायत्तता ख़त्म की। साथ ही इसे दो केंद्र शासित प्रदेशों जम्मू-कश्मीर और लद्दाख में बांट दिया। एक बड़े बदलाव के बाद सरकार तेजी से विकास के मोर्चे पर फोकस कर रही है। बीते एक साल में सात केंद्र प्रायोजित योजनाओं में शत प्रतिशत लक्ष्य पूरा करने का दावा जम्मू कश्मीर प्रशासन द्वारा किया गया है। कई गांवों को मॉडल बनाने के प्रयास किए जा रहे हैं और वहीं पंचायतों के जरिए बड़े पैमाने पर काम हो रहे हैं।  लद्दाख के पहले उपराज्यपाल आरके माथुर ने विश्वास व्यक्त किया कि लद्दाख के लोगों में सभी क्षेत्रों में समृद्ध होने की पूरी क्षमता है।  