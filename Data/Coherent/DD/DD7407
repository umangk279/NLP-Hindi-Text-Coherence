चुनाव प्रचार के बीच ही नामांकन का काम भी तेज, बीजेपी की ओर से मेनका गांधी और अर्जुन राम मेघवाल ने किया नामांकन, तो विपक्ष की ओर से आजमगढ से अखिलेश यादव, लखनऊ से पूनम सिन्हा, गुरुग्राम से कैप्टन अजय यादव और दिल्ली में आप के बलवीर जाखड ने भरा पर्चा.  उ.प्र. के सुल्तानपुर से मेनका गांधी ने अपना नामांकन दाखिल कर दिया है। भाजपा नेता इससे पहले पीलीभीत से लोकसभा क्षेत्र से निर्वाचित हुई थीं। हाल में ही सपा में शामिल हुईं पूनम सिन्हा ने लखनऊ लोकसभा निर्वाचन क्षेत्र से अपना नामांकन दाखिल किया। अभिनेता से नेता बने शत्रुघन सिन्हा की ये पत्नी हैं और पहली बार चुनावी मैदान में हैं। इनका मुक़ाबला केंद्रीय मंत्री राजनाथ सिंह से होगा।  हरियाणा में लोकसभा चुनाव के लिये कांग्रेस के वरिष्ठ नेता अजय सिंह यादव और भाजपा उम्मीदवार धरमबीर सिंह ने बृहस्पतिवार को अपने-अपने नामांकन पत्र दाखिल किये। इसके अलावा भी कई उम्मीदवारों ने नामांकन पत्र दाखिल किये जिनमें हिसार संसदीय सीट से निर्दलीय उम्मीदवार प्यारेलाल, फरीदाबाद सीट से आरक्षण विरोधी पार्टी के उम्मीदवार दीपक गौड़, कुरुक्षेत्र सीट से निर्दलीय उम्मीदवार कंवल जीत सिंह शामिल हैं।  राजस्थान में दूसरे चरण के लोकसभा चुनाव के नामांकन के अंतिम दिन 12 लोकसभा सीटों के लिए 173 उम्मीदवारों ने 229 नामांकन पत्र दाखिल किए हैं। निर्वाचन विभाग के अनुसार सबसे ज्यादा जयपुर लोकसभा क्षेत्र में 34 उम्मीदवारों ने 41 नामांकन पत्र और सबसे कम करौली-धौलपुर लोकसभा क्षेत्र में 5 उम्मीदवारों ने 8 नामांकन दाखिल किए हैं।  