बजट सत्र का दूसरे चरण का दूसरा दिन भी दिल्ली में हुई हिंसा के मुद्दे की भेट चढ गया। हलांकि सरकार होली के बाद इस पर चर्चा को है तैयार। लेकिन विपक्ष के कुछ सदस्यों के बीच धक्कामुक्की के कारण लोकसभा की कार्यवाही दिनभर के लिए स्थगित की गई। कुछ ऐसा ही दृश्य राज्यसभा का भी रहा और दिनभर कई बार स्थगन के बाद राज्यसभा तीन बजे के बाद दिनभर के लिए स्थगित हो गई।   दिल्ली में हुई हिंसा के मुद्दे पर मंगलवार को दोनो सदनों में जमकर हंगामा हुआ जिसके चलते कोई काम नहीं हो सका। दोपहर बाद लोकसभा अध्यक्ष ओम बिरला  देशहित का जिक्र करते हुये कहा कि होली के बाद 11 मार्च को इस विषय पर चर्चा होनी चाहिए और सरकार इस चर्चा को  तैयार है। लेकिन तुरंत चर्चा की मांग को लेकर अड़े विपक्ष के हंगामे, सत्तापक्ष और विपक्ष के कुछ सदस्यों के बीच धक्कामुक्की के हालात के चलते सदन की बैठक दिनभर के लिए स्थगित कर दी गयी। हंगामे के बीच ही सरकार ने लोकसभा में सदन में बैंककारी विनियमन (संशोधन) विधेयक, 2020 को पारित कराने का प्रयास किया। इससे पहले सुबह 11 बजे जैसे ही सदन की कायवाही शुरू हुई लोकसभा में विपक्षी दलों के सांसदों ने हंगामा किया जिसके चलते सदन की कायवाही पहले 12 बजे फिर दो बजे तक स्थगित करनी पड़ी। सुबह 11 बजे लोकसभा अध्यक्ष ने व्यवस्था देते हुये कहा कि सदन में कोई भी सदस्य शोर शराबा एवं प्रदर्शन करते हुए यदि दूसरे पक्ष की सीटों की तरफ जाएगा तो उसे शेष पूरे सत्र के लिए निलंबित कर दिया जाएगा।  उधर राज्यसभा में दिल्ली हिंसा को लेकर गतिरोध बना रहा जिसके चलते उच्च सदन की कार्यवाही पहले 2 बजे फिर उसके बाद तीन बजे और फिर दिन भर के लिये स्थगित करनी पड़ी। दोनों सदन स्थगित होने के बाद सरकार ने फिर कहा कि सरकार चर्चा को तैयार है। उऩ्होंने विपक्ष पर दोहरा मापदंड अपनाने का आरोप लगाया। गौरतलब है कि बजट सत्र के दूसरे चरण के दो दिन दिल्ली हिंसा को लेकर सत्ता पक्ष और विपक्ष के बीच गतिरोध बना हुआ है ऐसे में विधायी कामकाज को लेकर कोई खास प्रगति नही हो पाई है। 