भारतीय जनता पार्टी की 'विजय संकल्प सभा' देश भर में आज से होगी शुरू। वरिष्ठ पार्टी नेता अमित शाह, सुषमा स्वराज, राजनाथ सिंह विभिन्न स्थानों से इस तीन दिवसीय कार्यक्रम की करेंगे शुरूआत।  भाजपा की आज से पूरे देश में "विजय संकल्प सभा" की शुरूआत होने जा रही है। इस सभा के जरिये भाजपा पूरे देश में लोकसभा चुनाव अभियान का शंखनाद करेगी। भाजपा के राष्ट्रीय अध्यक्ष अमित शाह सहित पार्टी के सभी शीर्ष नेता देश के अलग-अलग लोकसभा क्षेत्रों में "विजय संकल्प सभा" को सम्बोधित करेंगे। अमित शाह और उत्तर प्रदेश के मुख्यमंत्री योगी आदित्यनाथ आज आगरा में "विजय संकल्प सभा" को सम्बोधित करेंगे वहीँ गृह मंत्री एवं वरिष्ठ भाजपा नेता राजनाथ सिंह आज लखनऊ में इस कार्यक्रम को को सम्बोधित करेंगे।  इन ‘‘विजय संकल्प सभाओं" के माध्यम से भाजपा अपने पांच वर्षों के दौरान प्रधानमंत्री नरेंद्र मोदी के नेतृत्व वाली सरकार का लेखा-जोखा देगी।  