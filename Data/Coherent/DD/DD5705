आईएनएक्स मामले में पूर्व वित्त मंत्री पी चिदंबरम को सुप्रीम कोर्ट के बाद सीबीआई कोर्ट से भी बड़ा झटका लगा है। सीबीआई कोर्ट ने चिदंबरम को 30 अगस्त तक पुलिस रिमांड (सीबीआई रिमांड) के लिए भेज दिया है।  हालांकि कोर्ट ने चिदंबरम को ईडी से गिरफ्तारी के मामले में एक दिन की राहत दी थी। सुप्रीम कोर्ट ईडी केस की सुनवाई मंगलवार को भी  करेगा।   INX मीडिया मामले में मुश्किलों में फंसे पूर्व केन्द्रीय मंत्री और कांग्रेस के दिग्गज नेता पी चिदम्बरम की मुश्किलें अभी खत्म नहीं हुई हैं। एक तरफ सुप्रीम कोर्ट ने सीबीआई की ओर से दर्ज भ्रष्टाचार मामले में पी चिदंबरम की याचिका सुनने से इंकार कर दिया तो वहीं नई दिल्ली स्थित राउस एवेन्यू कोर्ट की विशेष सीबीआई अदालत ने उनकी सीबीआई रिमांड और चार दिनों के लिए बढ़ा दी। सीबीआई अब 30 अगस्त तक चिदम्बरम से पूछताछ जारी रख सकेगी। सुप्रीम कोर्ट ने अपने आदेश में कहा कि चूंकि चिदंबरम पहले से ही सीबीआई हिरासत मे हैं, इसलिए दिल्ली हाई कोर्ट के आदेश के ख़िलाफ़ उनकी याचिका सुनने का कोई औचित्य नहीं है। न्यायमूर्ति आर भानुमति और न्यायमूर्ति ए एस बोपन्ना की पीठ ने सुनवाई शुरू होते ही कहा कि चिदंबरम को पहले ही गिरफ्तार किया जा चुका है, इसलिए अग्रिम जमानत याचिका रद्द होने के खिलाफ उनकी अपील अब निरर्थक हो गयी है। सुप्रीम कोर्ट ने कहा कि चिदंबरम नियमित ज़मानत के लिए याचिका दायर कर सकते हैं। सुप्रीम कोर्ट ईडी की याचिका पर मंगलवार को दोबारा सुनवाई करेगी और कल तक ईडी चिदंबरम को गिरफ्तार नहीं कर सकेगी। हालांकि सीबीआई अदालत के आदेश के बाद अब चिदम्बरम 30 अगस्त तक सीबीआई की हिरासत में रहेंगे। यह मामला आईएनएक्स मीडिया को विदेशी निवेश के लिये दी गयी मंजूरी से संबंधित है। वहीं, सीबीआई की विशेष अदालत में जिरह के दौरान चिदम्बरम की पांच दिन की हिरासत की मांग करते हुए सीबीआई की ओर से कहा गया कि इस पूरे मामले की ईडी भी जांच कर रही है और सीबीआई को ईडी से भी कई अहम सुराग मिले हैं। दोनों पक्षों की दलीलें सुनने के बाद अदालत ने चिदम्बरम की हिरासत अगले 4 दिनों के लिए बढ़ा दी। ये  देखना भी दिलचस्प होगा कि 30 अगस्त के बाद चिदम्बरम को लेकर अदालत का रूख क्या होता है क्योंकि इस पूरे मामले में प्रवर्तन निदेशालय भी चिदम्बरम को हिरासत में लेकर पूछताछ करना चाहता है। 