प्रधानमंत्री नरेन्‍द्र मोदी ने मालदीव के राष्ट्रपति इब्राहिम मोहम्मद सोलिह के साथ टेलीफोन पर बातचीत की।  प्रधानमंत्री ने कोविड-19 के स्वास्थ्य और आर्थिक प्रभावों को कम करने के लिए भारत की ओर से मालदीव को निरंतर सहयोग देने का आश्वासन दिया ।   प्रधानमंत्री नरेन्‍द्र मोदी को यह जानकर अत्‍यंत प्रसन्‍नता हुई कि मालदीव में पहले तैनात किए गए भारतीय चिकित्सा दल और फि‍र बाद में भारत द्वारा उपहार में दी गई आवश्यक दवाओं ने द्वीप में संक्रमण के फैलाव को नियंत्रित करने में उल्‍लेखनीय योगदान दिया था। पर्यटन पर निर्भर अर्थव्यवस्था जैसे कि मालदीव में महामारी से उत्‍पन्‍न विशेष चुनौतियों का उल्‍लेख करते हुए प्रधानमंत्री नरेन्‍द्र मोदी ने मालदीव के राष्ट्रपति को कोविड-19 के स्वास्थ्य और आर्थिक खतरों या प्रभावों को कम करने के लिए भारत की ओर से निरंतर सहयोग देने का आश्वासन दिया। दोनों राजनेताओं ने इस पर सहमति व्यक्त की कि उनके अधिकारी वर्तमान स्वास्थ्य संकट से उत्पन्न मुद्दों के साथ-साथ द्विपक्षीय सहयोग के अन्य पहलुओं को भी ध्‍यान में रखते हुए निरंतर आपसी संपर्क में रहेंगे। 