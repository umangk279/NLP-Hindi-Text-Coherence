वित्त मंत्री निर्मला सीतारमण ने राजस्व अधिकारियों से शुक्रवार को कहा कि वे करदाताओं के लिये ‘सहायक’ की भूमिका निभायें और यह सुनिश्चित करें कि कर भुगतान करते समय करदाताओं में डर की भावना नहीं होनी चाहिये।  वित्त मंत्री निर्मला सीतारमण ने भारतीय राजस्व सेवा के 69वें बैच के पासिंग आउट परेड समारोह को संबोधित करते हुए कहा, ‘‘पिछले कुछ महीनों में मैं देश के विभिन्न हिस्सों में गयी और मैंने वहां कर अधिकारियों से मुलाकातें की। मैंने उन्हें संदेश दिया कि हम सहायक हैं। उन्होंने कहा कि ये युवा अधिकारी माल एवं सेवा कर का प्रशासन संभालने की दहलीज पर हैं। उन्होंने सीमा पर देश के विभिन्न कानूनों का अमल कराने तथा आर्थिक मोर्चे पर देश की रक्षा करने में सीमाशुल्क विभाग की भूमिका की सराहना की। इस मौके पर छह अधिकारियों को विभिन्न क्षेत्रों में शानदार प्रदर्शन करने को लेकर सम्मानित किया गया। मिशल क्वीनी डी-कोस्टा को उनके सर्वश्रेष्ठ प्रदर्शन करने के लिये वित्त मंत्री का स्वर्ण पदक दिया गया। भारतीय राजस्व सेवा के इस बैच में 101 अधिकारी हैं जिनमें 24 महिलाएं भी शामिल हैं। 