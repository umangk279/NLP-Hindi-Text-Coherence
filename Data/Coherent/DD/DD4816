भारत और दक्षिण अफ्रीका के बीच तीन टेस्ट मैचों की सीरीज का तीसरा और अंतिम मुकाबला शनिवार से रांची में खेला जा रहा है. भारत ने पहले दिन का खेल खत्म होने तक 3 विकेट के नुकसान पर 224 रन बना लिए हैं.  भारतीय कप्तान विराट कोहली ने टॉस जीतकर पहले बल्लेबाजी करने का निर्णय लिया. भारत की शुरुआत अच्छी नहीं रही और शानदार फॉर्म में चल रहे मयंक अग्रवाल 10 रन बनाकर पहले विकेट के रूप में रबादा की गेंद पर आउट हो गए. चेतेश्वर पुजारा भी कुछ खास नहीं कर सके और बगैर कोई रन बनाए रबादा का दूसरा शिकार बने. विराट कोहली 12 रन बनाकर जल्द ही पवेलियन लौट गए. इसके बाद रोहित और अजिंक्य रहाणे ने पारी को संभाला और टीम का स्कोर 100 के पार ले गए. इसी बीच रोहित शर्मा ने अपना शतक पूरा किया और रहाणे ने अर्धशतक लगाने में कामयाबी पाई. इस मुकाबले के लिए ईशांत शर्मा को आराम दिया गया है. उनके स्थान पर शाहबाज नदीम को टीम में जगह दी गई है. नदीम का ये पहला टेस्ट मैच है. 