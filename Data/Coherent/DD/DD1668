एक्टर किरण कुमार को कोरोना वायरस पॉजिट‍िव पाया गया है। 74 वर्षीय किरण ने हाल ही में अपना मेड‍िकल टेस्ट करवाया था. उनमें कोरोना के कोई लक्षण नजर नहीं आए थे। लेकिन मेड‍िकल जांच में उनका कोरोना रिपोर्ट पॉजिट‍िव आने के बाद उन्हें होम क्वारनटीन में रखा गया है।  फिल्म एवं टीवी अभिनेता किरण कुमार कोरोना वायरस से संक्रमित पाए गए हैं और अभी घर पर पृथक-वास कर रहे हैं। अभिनेता ने कहा कि उनमें बीमारी के लक्षण नहीं थे और वह ‘‘पूरी तरह ठीक’’ हैं। 74 वर्षीय किरण ने कहा, ‘‘मुझमें बीमारी के लक्षण नहीं थे। 14 मई को मैं चिकित्सा जांच के लिए अस्पताल गया था जहां कोविड-19 जांच अनिवार्य थी। इसलिए मैंने भी जांच कराई और जांच नतीजे में संक्रमित पाया गया।’’ उन्होंने कहा, ‘‘लेकिन मुझमें तब तक कोई लक्षण नहीं थे और न ही अब कोई लक्षण हैं। बुखार, खांसी, कुछ नहीं, मैं ठीक हूं और मैंने घर पर खुद को अलग रखा हुआ है।’’ ‘‘धड़कन’’, ‘‘मुझसे दोस्ती करोगे’’ समेत कई फिल्मों में काम कर चुके अभिनेता ने कहा कि जांच हुए दस दिन हो गए हैं और उनमें अब तक बीमारी के कोई लक्षण नहीं दिखे हैं। उन्होंने कहा, ‘‘मेरा परिवार इमारत की दूसरी मंजिल पर रहता है और मैं अभी तीसरी मंजिल पर हूं। 26 या 27 मई को मैं अपनी दूसरी जांच कराऊंगा। अभी मैं पूरी तरह ठीक हूं।’’ महाराष्ट्र के स्वास्थ्य विभाग के अनुसार शनिवार तक राज्य में कोरोना वायरस के मामले 47,190 पर पहुंच गए जिनमें से 1,577 लोगों की मौत हो गई। 