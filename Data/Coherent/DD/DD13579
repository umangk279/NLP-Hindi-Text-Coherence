दुबई में खेले गए कबड्डी मास्टर्स दुबई 2018 के फाइनल में भारतीय खिलाड़ियों ने अपने कौशल और ताकत का बेजोड़ प्रदर्शन किया. ईरान को करारी शिकस्त देते हुए भारत ने टूर्नामेंट का फाइनल अपने नाम कर लिया.  टूर्नामेंट के फाइनल मुकाबले में भारत ने ईरान को 44-26 के अंतर से करारी शिकस्त दी है. मौजूदा विश्व विजेता भारत टूर्नामेंट में अपराजेय रहा. भारत को शुरू से ही टूर्नामेंट का प्रबल दावेदार माना जा रहा था. भारत और ईरान की टीमों ने ग्रुप स्टेज में अपना एक भी मैच नहीं गंवाया था. हालांकि भारत के आगे ईरान फाइनल मुकाबले में शुरू से दबाव में दिखा. मैच की शुरुआत में भारत ने जो बढ़त बनाई उसे वह अंत तक कायम रखने में सफल रहा. भारत ने दूसरे सेमीफाइनल मैच में दक्षिण कोरिया को मात देकर फाइनल में जगह बनाई थी. 