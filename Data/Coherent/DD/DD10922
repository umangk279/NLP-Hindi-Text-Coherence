देशभर में पराक्रम पर्व मानाजा जा रहा है इसी कड़ी में दिल्ली के इंडिया गेट पर भी एक खास कार्यक्रम हुआ जिसमें रक्षामंत्री निर्मला सीतारमण शामिल हुई। इंडिया गेट पर सेना के पराक्रम औऱ शौर्य को प्रदर्शित करती एक प्रदर्शनी भी लगाई गई जिसे देखने के लिये बड़ी संख्या में लोग भी वहां पहुंच रहे है।    देश के दिल दिल्ली के राजपथ पर इंडिया गेट पर ये है देश के शौर्य और पराक्रम का प्रदर्शन । सर्जिकल स्ट्राइल के दूसरी वर्षगांठ के मौके पर देश मना रहा है पराक्रम पर्व । 'पराक्रम पर्व' का मुख्य कार्यक्रम नई दिल्ली के इंडिया गेट में हुआ । रक्षा मंत्री निर्मला सीतारमण ने  इंडिया गेट पर पराक्रम पर्व का उद्घाटन किया । इस मौके पर उन्होंने रक्षा बलों की एक प्रदर्शनी का भी निरीक्षण किया । इस प्रदर्शनी में तोपें और छोटे हथियारों जैसे सैन्य उपकरण प्रदर्शित किए गए हैं ।  तीन दिनों तक चलने वाले इस कार्यक्रम के दौरान सशस्त्र बलों के साहस और पराक्रम की झलक दिखाती तस्वीरें और फिल्में भी दिखाई जा रही है । देश के जवानों और सर्जिकल स्ट्राइक को समर्पित एक गीत भी इस मौके पर जारी किया गया । मशहूर गीतकार प्रसून जोशी ने इस गीत को लिखा है और इसे आवाज दी है गायक कैलाश खेर ने । रक्षा मंत्री ने इस गाने का लोकार्पण किया । मेरा देश मेरी जान है, मेरा गर्व है अभिमान है, के बोल वाला ये गाना  लोगों के मन में देशप्रेम और सैनिकों के प्रति सम्मान कई गुना और बढ़ा देता है ।    इस मौके पर रक्षा मंत्री निर्मला सीतारमण ने कहा कि सर्जिकल स्ट्राइक के जरिए हमने दिखा दिया कि भारत किसी भी हालत में आतंकवाद को बर्दाश्त नहीं करेगा और इसके लिए जिम्मेदार लोगों को सजा जरुर दी जाएगी । उन्होंने कहा कि सरकार पराक्रम पर्व इसलिए मना रही है ताकि देश सेना के शौर्य को याद कर सके और देश के लिए जान न्योछावर करने वाले वाले शहीदों को श्रद्धांजलि दें । दरअसल पराक्रम पर्व देश की सैनिकों के शौर्य , साहस और जज्बे के प्रदर्शन का कार्यक्रम है ।  इस मौके पर सेना के बैंडस ने प्रदर्शन किया जिसकी धुनों ने इंडिया गेट पर शमां बांध दिया । 