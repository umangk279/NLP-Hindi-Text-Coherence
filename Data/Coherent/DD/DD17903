श्रीलंका ने एक मात्र टेस्ट मैच में जिम्बाब्वे को 4 विकेट से हरा दिया है। 388 रनों के लक्ष्य का पीछा करते हुए मेजबान टीम ने दिन के दूसरे सत्र में शानदार बल्लेबाजी की बदौलत जीत हासिल कर ली। एसेला गुणारत्ने ने नाबाद 80  और निरोशन डिकवेला ने 81 रन की शानदार पारी खेल कर अपनी टीम को जीत दिलाने में अहम भूमिका निभाई।     श्रीलंका ने एकमात्र टेस्ट मैच में बेहद ही रोमांचक मुकाबले में जिम्बाब्वे को 4 विकेट से हराकर श्रृंखला 1-0 से जीत ली। जिम्बाब्वे द्वारा दिये गये 388 रनों के लक्ष्य को श्रीलंका ने पांचवें दिन लंच के बाद निरोशन डिकवेला (81), कुशल मेंडिस (66) और असेना गुणारत्ने (नाबाद 80 ) के अर्धशतकों की बदौलत 6 विकेट के नुकसान पर 391 रन बनाकर हासिल कर लिया। जिम्बाब्वे ने पहली पारी में 356 और दूसरी पारी में 377 रन बनाये। वहीं, श्रीलंका ने अपनी पहली पारी में 346 रन बनाये थे।  श्रीलंका ने तीन विकेट पर 170 रन के आगे खेलते हुए आज सधी शुरूआत की। श्रीलंका को आज पहला झटका मेंडिस के रूप में लगा। मेंडिस अपने कल के स्कोर में मात्र 6 रन जोड़ने के बाद 66 रन बनाकर आउट हुए। मेंडिस क्रिमर की गेंद पर विलियम्स को कैच देकर पवेलियन लौटे। इसके बाद 203 रन के कुल स्कोर पर पूर्व कप्तान एंजेलो मैथ्यूज 25 रन बनाकर पांचवें विकेट के रूप में आउट हुए। मैथ्यूज को क्रिमर ने अपनी ही गेंद पर कैच पकड़कर पवेलियन भेजा। इसके बाद निरोशन डिकवेला और असेना गुणारत्ने ने श्रीलंका को मजबूत स्थिति में पहुंचाया। इन दोनों के बीच 121 रनों की साझेदारी हुई। इस साझेदारी को विलियम्स ने तोड़ा। 324 के कुल स्कोर पर विलियम्स की गेंद पर चकाबवा ने कैच पकड़कर निरोशन डिकवेला को पवेलियन भेजा। डिकवेला ने 81 रन बनाये। इसके बाद दिलरूवान परेरा और असेना गुणारत्ने ने कोई और क्षति नहीं होने दी और श्रीलंका को 4 विकेट से जीत दिला दी। परेरा ने 29 और गुणारत्ने 80 रन बनाकर नाबाद रहे। जिम्बाब्वे की तरफ से क्रिमर ने 4 और विलियम्स ने 2 विकेट लिया।   