दक्षिण कोरिया, सूखे की मार झेल रहे उत्तर कोरिया को 50 हज़ार टन चावल भेजने की योजना बना रहा है।   दक्षिण कोरिया, सूखे की मार झेल रहे उत्तर कोरिया को 50 हज़ार टन चावल भेजने की योजना बना रहा है। बीते एक दशक में ये पहली बार है जब अंतरराष्ट्रीय समुदाय से एक तरह से अलग-थलग पड़े उत्तर कोरिया को दक्षिण कोरिया मानवीय राहत देने वाला है। उत्तर कोरिया फिलहाल भयंकर सूखे की चपेट में है, और उस पर लगे कड़े आर्थिक प्रतिबंधों के कारण वहां खाद्यान्न की कमी का संकट पैदा हो गया है। दक्षिण कोरिया के एकीकरण मंत्रालय ने कहा है कि वो "जल्द से जल्द" अपने पड़ोसी मुल्क तक चावल पहुंचाएंगे। संयुक्त राष्ट्र का विश्व खाद्य कार्यक्रम मानवीय राहत पहुंचाने की इस पूरी प्रक्रिया की निगरानी करेगी।   इससे पहले दक्षिण कोरिया ने साल 2010 में उत्तर कोरिया को मानवीय मदद दी थी। उस वक्त उसने पांच हज़ार टन चावल अपने पड़ोसी के पास भेजा था। दोनों देशों के बीच हाल में रिश्तों में कुछ गर्माहट आई है। कुछ दिनों पहले दक्षिण कोरिया ने संयुक्त राष्ट्र के एक कार्यक्रम के लिए 80 लाख डॉलर का दान दिया था। इस कार्यक्रम के तहत उत्तर कोरिया की महिलाओं और बच्चों को पोषक खाद्य और स्वास्थ्य सुविधाएं देने की योजना थी। बीते महीने संयुक्त राष्ट्र ने एक रिपोर्ट पेश की थी जिसमें कहा गया था कि "उत्तर कोरिया को जल्द से जल्द खाद्यान्न के रूप में मानवीय मदद की ज़रूरत है." 