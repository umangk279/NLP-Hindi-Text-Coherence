कोविड-19 से बचाव के लिए डॉक्टर्स, मेडिकल स्टाफ और पुलिस स्टाफ लोगों की जान बचाने के लिए अपनी जान जोखिम में डाल रहे हैं, लेकिन आए दिन इनके साथ बदसलूकी के मामले भी सामने आ रहे हैं. इसे लेकर सलमान खान ने अपनी नाराजगी जाहिर की है.  सलमान ने लॉकडाउन का उल्लंघन करने वालों को खूब खरी-खोटी सुनाई है. उन्होंने एक इंस्टाग्राम पर एक वीडियो शेयर किया है. इस वीडियो में उन्होंने लॉकडाउन के नियम तोड़ने वालों और पुलिस, डॉक्टरों पर हमला करने वालों पर गुस्सा जताया है. वीडियो के शुरुआत में सलमान खान कहते हैं कि जिंदगी का 'बिग बॉस' शुरू हो चुका है. इसमें उन्होंने आगे कहा है, 'चंद जोकरों की वजह से ये बीमारी फैल रही है, इन चंद जोकरों की वजह से पूरा हिंदुस्तान घर पर है.' उन्होंने यह भी कहा कि ऐसे काम न करो कि संभालने के लिए मिलिट्री बुलाई जाए. सलमान ने वीडियो में कोरोना वायरस पर बात करते हुए कहा कि जो सावधानी नहीं रखेगा, तो उसे कोरोना हो जाएगा. वो व्यक्ति अपने परिवार में कोरोना फैलाएगा, परिवार मोहल्ले में और मोहल्ला देश को संक्रमित करेगा. वह आगे कहते हैं, ’अगर नमाज पढ़नी है तो घर में पढ़ो, पूजा करनी है तो घर में करो. बचपन में यही पढ़ा था और सिखाया गया था कि भगवान सबके अंदर हैं. अगर परिवार के साथ अल्लाह और भगवान के घर जानना है तो निकलो घर से बाहर.’ अपने वीडियो में सलमान ने पत्थर फेंकने वालों पर नाराजगी जताते हुए कहा कि, ‘डॉक्टर अपनी जान बचाने के लिए आए हैं, नर्स अपनी जान बचाने के लिए आए हैं, जो आप लोग उन पर पत्थर बरसा रहे हो. अगर ये डॉक्टर आपका इलाज नहीं करते और पुलिस सड़कों पर नहीं होती तो चंद लोगों की वजह से, जिनके दिमाग में चल रहा है कि हमें नहीं होगा तो वह हिंदुस्तान के कई सारे लोग चल बसेंगे.’ 