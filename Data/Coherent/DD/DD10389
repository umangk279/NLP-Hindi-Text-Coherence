दिल्ली में सोमवार को तीन मूर्ति एस्टेट परिसर में देश के प्रधानमंत्रियों का संग्रहालय बनाने के लिए भूमि-पूजन किया गया. संस्कृति मंत्री महेश शर्मा ने बताया कि ये संग्रहालय एक साल के भीतर बनकर तैयार हो जाएगा. इस संग्रहालय के जरिए जनता एक छत के नीचे देश के सभी प्रधानमंत्रियों के बारे में विस्तार से जानकारी हासिल कर सकेगी.  जल्द ही देश के सभी प्रधानमंत्रियों के बारे में विस्तार से जानकारी, एक ही जगह पर उपलब्ध होगी. देश के प्रधानमंत्रियों पर संग्रहालय बनाने के लिए सोमवार को तीन मूर्ति भवन परिसर में भूमि पूजन किया गया. इस संग्रहालय में आधुनिक तकनीक का इस्तेमाल किया जाएगा, जिससे यहां आने वाले लोग विस्तार से देश के प्रधानमंत्रियों की उपलब्धियों और उनके नजरिए से देश की विकास गाथा को आसानी से समझ सकेंगे. दिल्ली में तीन मूर्ति एस्टेट का कुल क्षेत्रफल 25 एकड़ है, जिसमें नेहरू मेमोरियल और लाइब्रेरी भी स्थित है. इसी परिसर में कुल साढ़े 23 एकड़ का उपयोग संग्रहालय बनाने के लिए किया जाएगा. इस संग्रहालय के जरिए प्रधानमंत्री कार्यालय और प्रधानमंत्रियों के बारे में पूरी जानकारी मुहैया कराई जाएगी. ये संग्रहालय करीब एक साल के भीतर बनकर तैयार होगा, जिस पर करीब 271 करोड़ रुपये की लागत आएगी. 