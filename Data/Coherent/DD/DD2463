केंद्रीय माध्यमिक शिक्षा बोर्ड, सीबीएसई, ने कक्षा 1 से 8वीं तक पढ़ने वाले सभी छात्रों को सीधे अगली कक्षा में प्रोमोट करने का निर्णय लिया है। मानव संसाधन विकास मंत्रालय के निर्देश के बाद बोर्ड ने ये फैसला लिया है।   बोर्ड ने ये भी निर्णय लिया है कक्षा 9 और 11वीं में पढ़ने वाले छात्र स्कूल के आंतरिक मूल्यांकन के आधार पर अगली कक्षा में प्रोमोट होंगे। कोरोना महामारी और इस वजह से देशभर में लागू लॉकडाउन के मद्देनजर सीबीएसई ने ये निर्णय लिया है। इसके अलावा छात्रों के शैक्षणिक हितों को ध्यान में रखते बोर्ड ने ये भी निर्णय लिया है कि दसवीं और बारहवीं की बोर्ड परीक्षा केवल उन्हीं 29 प्रमुख विषयों की ली जाएगी, जो उच्च शिक्षण संस्थानों में दाखिले के लिए महत्वपूर्ण हैं। 