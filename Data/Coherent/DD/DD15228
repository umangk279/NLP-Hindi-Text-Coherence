प्रधानमंत्री मोदी ने शनिवार को असम में आयोजित पहले ग्लोबल निवेश सम्मेलन में शिरकत की. आर्थिक विकास के लिए प्रधानमंत्री ने लोगों के जीवन-स्तर में सुधार लाने पर ज़ोर दिया. उन्होंने केंद्र के उन सभी लक्ष्यों और पिछले तीन साल में किए गए कामों के ज़रिए तेज़ी से आते बदलाव को भी सम्मेलन में रखा.  असम की बढ़ती भूमिका और आर्थिक गतिविधियां आसियान देशों यानि दक्षिणी-पूर्वी एशिया के देशों के लिए एक नया आगाज हैं. दो दिवसीय असम वैश्विक निवेश सम्मेलन की शुरुआत प्रधानमंत्री ने मोदी ने की. देश-दुनिया के 4500 लोग इस सम्मेलन में हिस्सा ले रहे हैं. प्रधानमंत्री ने इस क्षेत्र में निवेश को बढ़ावा देने को भारत ही नहीं बल्कि दक्षिण-पूर्वी एशिया के विकास में भी एक कारगर कदम करार दिया. प्रधानमंत्री ने सभी के विकास और समान विकास की बात कही. उन्होंने कहा कि किसी भी इलाक़े, राज्य का विकास देश के विकास में ही शामिल होता है. साथ ही प्रधानमंत्री ने किसानों की उत्पादकता बढ़ाने की बात कही. उन्होंने कहा कि केंद्र सरकार किसानों की सभी समस्याओं से अवगत है. यही वजह है कि चालू वित्त वर्ष के बजट में किसानों के लिए कई प्रावधान किए गए हैं. असम ने राज्य के आर्थिक विकास के लिए 12 फोकस क्षेत्र चिह्नित किए हैं. इनमें हस्तशिल, हथकरघा, जैविक खेती सहित टेक्सटाइल और प्राकृतिक गैस और पेट्रो केमिकल सहित पर्यटन, पावर और फार्मास्युटिकल भी शामिल हैं. प्रधानमंत्री ने उत्तर-पूर्व के राज्यों के विकास में बांस की अहमियत पर बल दिया. साथ ही उन्होंने बांस की उपज और इसके बाज़ार के लिए केंद्र सरकार के बजटीय प्रावधान को सम्मेलन में रखा. प्रधानमंत्री ने विकास के मानकों पर स्वास्थ्य को भी रखा. साथ ही उन्होंने देश में ग़रीब लोगों तक स्वास्थ्य सेवाएं सुनिश्चित कराने के लिए आयुष्मान योजना की उपयोगिता भी बताई. प्रधानमंत्री ने समावेशी विकास के लिए शिक्षा और स्वास्थ्य के साथ बुनियादी ढांचे को विकसित करने की केंद्र की प्रतिबद्धता को दोहराया. उन्होंने कहा कि देश में वंचित लोगों के लिए केंद्र ने ख़ासतौर पर सौभाग्य योजना, उज्ज्वला और आवासीय योजना चला रही है. साथ ही नए उदय होते भारत में मुद्रा योजना की उपयोगिता और बजट में इसके बढ़े हुए आवंटन का ज़िक्र किया. उन्होंने सूक्ष्म व लघु उद्योगों के लिए टैक्स कटौती और महिलाओं की आर्थिक भागीदार सुनिश्चित करने के लिए सरकार के कारगर क़दमों को बयां किया. प्रधानमंत्री ने भारत में बढ़ते निवेश के अवसरों, उद्यमों के लिए आसान होती प्रक्रियाओं को आर्थिक विकास के अनुकूल बताया. इस सम्मेलन में केंद्रीय मंत्री रविशंकर प्रसाद, धर्मेंद्र प्रधान, सुरेश प्रभु, किरेन रिजिजू और जितेंद्र सिंह मौजूद रहे. प्रधानमंत्री ने निवेशकों और देश-दुनिया के प्रतिनिधियों के सामने समग्र विकास के लिए सभी के विकास पर ख़ासा ज़ोर दिया. 