ओलिंपिक क्वालीफायर्स में भारतीय महिला फुटबॉल टीम का अभियान समाप्त। दूसरे राउंड के अपने तीसरे और अंतिम मैच में भारतीय फुटबॉल टीम ने म्यांमार के साथ 3-3 से ड्रॉ खेला।  भारतीय महिला फुटबॉल टीम का ओलिंपिक के लिए क्वालीफाई करने का सपना टूट गया। ओलिंपिक क्वालीफायर्स में दूसरे राउंड के अपने तीसरे और अंतिम मैच में भारतीय फुटबॉल टीम को म्यांमार के साथ 3-3 से ड्रॉ खेलना पड़ा। म्यांमार की टीम गोल अंतर के आधार पर ग्रुप ए में शीर्ष पर रहने के बाद अब अगले दौर में जाएगी। संध्या ने दसवें मिनट में गोल कर भारत को जल्दी बढ़त दिला दी थी। हालांकि इसके बाद विन थेंगी तुन ने म्यांमार के लिए 22 मिनट के अंदर दो गोल कर दिए। संजू यादव ने 32वें मिनट में भारत के लिए दूसरा गोल किया। हाफ टाइम तक स्कोर 2-2 की बराबरी पर था। देवी ने 63वें मिनट में भारत के लिए तीसरा गोल  किया। हालांकि भारतीय टीम इस बढ़त को बरकरार नहीं रख सकी और तुन ने 72वें मिनट में तीसरे गोल के साथ हैट्रिक पूरी करते हुए भारत के जीत के इरादों पर पानी फेर दिया।  