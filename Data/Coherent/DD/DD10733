अमेरिकी विदेश मंत्री माइक पोम्पियो ने अपनी प्योंगयांग यात्रा के दौरान उत्तर कोरिया नेता किम जोंग उन के साथ की अहम वार्ता। चीन के साथ जारी व्यापारिक तनातनी और दक्षिण चीन सागर पर बींजिग के दावे से पैदा हुए तनाव के माहौल में पोंपियो आज करेंगे चीन का दौरा।  अमेरिकी राष्ट्रपति डोनाल्ड ट्रम्प और उत्तर कोरियाई नेता किम जोंग-उन की दूसरी मुलाकात जल्द हो सकती है। हालांकि, तारीख का ऐलान अभी नहीं किया गया है। अमेरिकी विदेश मंत्री माइक पोम्पियो ने किम जोंग उन से उत्तर कोरिया की राजधानी प्योंगयांग में मुलाकात की। पोम्पियो ने बातचीत को उत्साहवर्धक बताया। पोम्पियो ने कहा कि सिंगापुर वार्ता में हुए समझौतों पर दोनों देश आगे बढ़ रहे हैं।  पोम्पियो ने कल शाम दक्षिण कोरिया के राष्ट्रपति मून-जे-इन से सिओल में मुलाकात की। मून ने उम्मीद जताई कि पोम्पियो की यह यात्रा अमरीकी राष्ट्रपति डोनाल्ड ट्रंप और किम-जोंग-उन के बीच दूसरी वार्तालाप कराने में सहायक साबित होगी, जिसके चलते किम-जोंग-उन शांति प्रक्रिया को लेकर अपने पहले के मत से अलग कुछ बेहतर निर्णय लेंगे। अमरीकी विदेश मंत्री माइक पोम्पियो आज चीन का भी दौरा करेंगे। माइक पोम्पियो उस समय चीन जा रहे हैं जब दुनिया की इन दो बड़ी अर्थव्यवस्थाओं के बीच व्यापार और दक्षिणी चीन सागर पर बीजिंग के दावे को लेकर तनाव चरम पर है।  