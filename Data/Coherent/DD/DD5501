प्रधानमंत्री नरेद्र मोदी ने कहा- उज्जवला योजना के तहत दिए गये 8 करोड़ एलपीजी कनेक्शन, तय समय से सात महीने पहले ही हासिल किया गया लक्ष्य.औरंगाबाद में स्वयं सहायता समूहों के महिला सम्मेलन को किया संबोधित. औरंगाबाद औद्योगिक शहर को राष्ट्र को किया समर्पित.  महाराष्ट्र की एक दिवसीय यात्रा पर प्रधानमंत्री ने औरंगाबाद में आठ करोड़वां एलपीजी गैस कनेक्शन भी दिया। इसी कनेक्शन के साथ उज्ज्वला योजना के लक्ष्य को भी सरकार ने पूरा कर लिया। सरकार ने ये 8 करोड़ कनेक्शन देने का लक्ष्य 2020 में रखा था। आयशा शेख रफीक़ इस ऐतिहासिक कनेक्शन को पाने वाली महिला बनी। प्रधानमंत्री ने चार अन्य महिलाओं को भी कनेक्शन दिए इनमें सुल्ताना विनोद बरडे, मंदाबाई पावड़े, जम्मू-कश्मीर से नरगिस बेगम और झारखंड से रेखा देवी शामिल रहीं। उज्ज्वला योजना के तहत साल 2014 से अब तक पूरे देश में एलपीजी इस्तेमाल करने वाले कुल लोगों की संख्या 96 फीसदी तक पहुंच गई है जो कि पहले मात्र 55 फीसदी तक ही थी। प्रधानमंत्री नरेंद्र मोदी ने औरंगाबाद में औरिक व्यवसाय और प्रशासनिक भवन का उद्घाटन किया और राष्ट्र को औरंगाबाद औद्योगिक शहर को समर्पित किया। AURIC भारत के सबसे सुनियोजित, ग्रीनफ़ील्ड और स्मार्ट औद्योगिक शहरों में से एक है। 10,000 एकड़़ क्षेत्र में फैले इस औद्योगिक क्षेत्र को औरंगाबाद शेनद्रा और बिदकीन के नजदीक विकसित किया जा रहा है। इसका लक्ष्य 46.2 बिलियन अमेरिकी डॉलर के कुल औद्योगिक उत्पादन और 11.6 बिलियन अमेरिकी डॉलर के निर्यात के साथ 2.2 लाख प्रत्यक्ष रोजगार पैदा करना है। 