खालिस्तानी आतंकवादी जसपाल अटवाल को डिनर के निमंत्रण मामले पर कनाडा सरकार गंभीरता से कर रही है काम। प्रधानमंत्री जस्टिन ट्रूडू ने कहा, अटवाल को कार्यक्रम में नहीं बुलाया जाना चाहिए था। विदेश मंत्रालय ने कहा- अटवाल को भारत का वीजा मिलने की होगी जांच।  खालिस्तानी आतंकवादी जसपाल अटवाल को कनाडा के प्रधानमंत्री जस्टिन ट्रूडू के आधिकारिक कार्यक्रम में आमंत्रण के मामले पर प्रधानमंत्री ट्रूडू ने कहा कि इस मामले को उनकी सरकार बेहद गंभीरता से ले रही है और यह निमंत्रण नहीं दिया जाना चाहिए था। उन्होंने कहा कि इस मामले का पता चलते ही निमंत्रण को रद्द कर दिया गया। कनाडा के प्रधानमंत्री कार्यालय ने पहले ही स्पष्ट कर दिया था कि अटवाल प्रधानमंत्री के आधिकारिक दल का सदस्य नहीं था और व्यक्तिगत हैसियत से भारत की यात्रा पर था। खालिस्तानी आंतकवादी जसपाल अटवाल के मुद्दे पर विदेश मंत्रालय के प्रवक्ता रवीश कुमार ने कहा कि कनाडा ने उसे दिया आमंत्रण कैंसल कर दिया है, लेकिन उसे वीजा कैसे मिला यह पता नहीं चल पाया है। साथ ही, उन्होंने कहा कि सरकार कैनाडा स्थित भारतीय दूतावास से खालिस्तानी आंतकवादी जसपाल अटवाल को मिले वीजे की विस्तृत जानकारी ले रही है । 