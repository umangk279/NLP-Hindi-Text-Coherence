गृहमंत्री राजनाथ सिंह ने बुधवार को ‘जल मिट्टी रथ यात्रा’ को दिल्ली से झंडी दिखाकर रवाना किया. जिसका मकसद है, लोगों में राष्ट्र के लिए समर्पण की भावना पैदा करना. ये रथ देश के पवित्र चार धामों के अलावा सीमाओं से जल और मिट्टी एकत्र करेगा, जिसका इस्तेमाल अगले मगीने होने वाले राष्ट्र रक्षा महायज्ञ में होगा.  देशवासियों में राष्ट्रवाद की भावना को और ज्यादा जागृत करने के मकसद से एक विशेष रथ यात्रा निकाली जा रही है. गृहमंत्री राजनाथ सिंह ने ‘जल मिट्टी रथ यात्रा’ को इंडिया गेट से झंडी दिखाकर रवाना किया, जिसके जरिए लोगों को देश की रक्षा का संकल्प भी दिलाया जाएगा. राजनाथ सिंह ने कहा कि हम भारत की एकता और अखंडता को केवन भारत के लिए नहीं बल्कि पूरे विश्व के कल्याण के लिए सुरक्षित रखना चाहते हैं. उन्होंने कहा कि प्रधानमंत्री नरेंद्र मोदी ने साल 2022 तक नए भारत के निर्माण की बात कही है, जो राष्ट्र को स्वाभिमानी भारत बनाने का संकल्प है. दरअसल ये रथ डोकलाम, पुंछ और वाघा जैसी देश की सीमाओं पर जाएगा तो चारों धामों पर जाकर भी वहां की मिट्टी और जल एकत्रित करेगा. करीब एक महीने तक पूरे देश में लोगों से एकत्र किए गए जल और मिट्टी का इस्तेमाल 18 मार्च से होने वाले राष्ट्र रक्षा महायज्ञ में किया जाएगा. 