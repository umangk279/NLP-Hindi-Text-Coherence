कॉरपोरेट कर में कटौती संबंधी अध्यादेश का स्थान लेने वाले कराधान कानून (संशोधन) विधेयक 2019 को राज्यसभा ने आज पारित किया। इस पर चर्चा का जवाब देते हुए  वित्त मंत्री निर्मला सीतारमण ने आज एक बार फिर दोहराय कि सरकार भारत को निवेश का और अधिक आकर्षक स्थान बनाने के लिए नीतियों-कार्यक्रमों में आगे और भी सुधार करने को तैयार है।  अर्थव्यव्यवस्था पर विपक्ष की आलोचनाओं के बीच वित्त मंत्री निर्मला सीतारमण ने साफ तौर पर कहा है कि के बुनियादी कारक मजबूत हैं और अर्थव्यवस्था को बढ़ावा देने के लिये बेहतर सुधार जारी  रखने के लिए सरकार पूरी तरह प्रतिबद्ध है।  उच्च सदन में कार्पोरेट कर में कटौती से जुड़े कराधान विधि (संशोधन) विधेयक 2019 पर हुई चर्चा का जवाब देते हुए वित्त मंत्री ने कहा कि कर अधिकारियों द्वारा किसी प्रकार का उत्पीड़न नहीं किया जाना चाहिए लेकिन किसी भी गलत करने वाले को बख्शा नहीं जा सकता। कॉरपोर्ट टैक्स में कटौती पर अध्यादेश लाए जाने के बारे में वित्त मंत्री ने कहा कि निवेशकों को आकर्षित करने के लिए सरकार जल्द फैसला चाहती थी इसलिए ऐसा किया गया। उन्होंने कहा कि सरकार जरूरतमंदों को कर्ज दे रही है और लोन मेले के तहत भारी लोन दिए गए हैं। वित्त मंत्री ने कहा कि 2008 से 2014 तक यूपीए सरकार के दौरान फोन पर लोन देने के लिये कह दिया जाता था जिसके कारण आज एनपीए की यह स्थिति बनी है।  उन्होंने प्याज पर विपक्ष की आलोचनाओं का जवाब दिया और याद दिलाया कि सरकार की नीतियां गरीबों के लिए हैं। इस बीच सरकार ने जीडीपी की वृद्धि दर में गिरावट को सामान्य बताते हुये कहा है कि इसमें तिमाही आधार पर उतार चढ़ाव आना सामान्य बात है, इसलिये चालू वित्त वर्ष की दूसरी तिमाही में जीडीपी का घटकर 4.5 प्रतिशत रह जाना अप्रत्याशित या अभूतपूर्व नहीं है। उन्होने आंकडों के जरिए बताया कि कैसे पहले भी एक तिमाही में घटकर जीडीपी दूसरे तिमाही में जोरदार तरीके से बढ जाती है। इससे पहले वित्त मंत्री निर्मला सीतारमण भी साफ कर चुकी हैं कि अर्थव्यवस्था के बुनियादी कारक मजबूत हैं। पिछले हफ्ते वित्त मंत्री ने संसद में कहा था कि आर्थिक विकास दर भले ही कम हुई है लेकिन अभी तक मंदी नहीं है, ऐसा आगे भी नहीं होगा। उन्होंने कहा कि 2009-2014 तक जीडीपी ग्रोथ 6.4% थी, जबकि 2014 से 2019 के बीच 7.5% रही। सरकार अर्थव्यवस्था में तेजी के लिए लगातार कदम भी उठा रही है। 