लोक सभा अध्यक्ष द्वारा बुलाई गई सर्वदलीय बैठक में सभी दलों के नेताओं ने सदन सुचारु रूप से चलाने में सहयोग का आश्वासन दिया है. सोमवार से संसद का शीतकालीन सत्र शुरू हो रहा है और सत्र से पहले सरकार ने भी रविवार को सर्वदलीय बैठक बुलाई है.  संसद के शीतकालीन सत्र शुरू होने से पहले शनिवार को सर्वदलीय बैठक हुई. बैठक में पीएम मोदी और अहम विपक्षी दलों के लोक सभा के नेताओं ने हिस्सा लिया. बैठक के बाद लोक सभा अध्यक्ष ओम बिरला ने बताया कि सभी दलों ने संसद सत्र को सुचारु रूप से चलाने में सहयोग का आश्वासन दिया है. लोक सभा अध्यक्ष ने कहा कि बिज़नेस एडवाइजरी कमेटी में जिन मुद्दों को सदन में चर्चा को लेकर सहमति बनेगी उस पर विचार किया जाएगा. विपक्षी दलों ने कहा है कि संसद सत्र के दौरान अहम मुद्दों पर सदन का ध्यान आकृष्ट करेंगे. गौरतलब है कि सत्रहवीं लोक सभा का पहला शीतकालीन सत्र 18 नवंबर से शुरू हो रहा है, जो 13 दिसंबर तक चलेगा. शैलेन्द्र मिश्र, संवादताता 