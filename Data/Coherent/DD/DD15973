दिल्ली टेस्ट में श्रीलंका के ख़िलाफ़ भारत को जीत की महक आने लगी है। मैच के आखिरी दिन भारत को जीत के लिए 7 विकेट की ज़रूरत है, वहीं श्रीलंका को जीत के लिए 379 रन बनाने हैं. मैच के चौथे दिन बल्लेबाज़ों के सधे हुए प्रदर्शन के दम पर भारत ने श्रीलंका के सामने जीत के लिए 410 रन का लक्ष्य रखा. जवाब में दिन का खेल खत्म होने तक श्रीलंका ने 3 विकेट के नुकसान पर 31 रन बना लिए हैं.   भारत और श्रीलंका के बीच खेली जा रही तीन मैचों की सीरीज के आखिरी मैच में मेजबान टीम ने अपनी पकड़ मजबूत कर ली है. श्रीलंका को अभी जीत के लिए 379 रन और चाहिए और उसके तीन विकेट आउट हो चुके हैं. भारत ने बल्लेबाज़ों के सधे हुए प्रदर्शन के दम पर फिरोजशाह कोटला मैदान पर खेले जा रहे तीसरे और निर्णायक टेस्ट मैच के चौथे दिन मंगलवार को श्रीलंका के सामने 410 रनों का लक्ष्य रखा है. चौथे दिन भारत की शुरुआत अच्छी नहीं रही और भारत ने दिन के पहले सत्र में मुरली विजय और अंजिक्य रहाणे के विकेट खोए. विजय को लकमल ने आउट किया, तो रहाणे स्पिनर दिलरुवान परेरा का शिकार बने. यहां से पुजारा और अपना जन्मदिन मना रहे शिखर धवन ने चौथे विकेट के लिए 77 रनों की साझेदारी की. पुजारा को अर्धशतक से एक रन पहले धनंजय डि सिल्वा ने स्लिप पर एंजेलो मैथ्यूज के हाथों कैच कराया.  वहीं धवन लक्षण संदाकान की गेंद को निकल कर मारने के प्रयास में चूक गए और निरोशन डिकवेला ने उन्हें स्टम्प कर दिया. उन्होंने अपनी पारी में 97 गेंदें खेलीं और पांच चौकों के साथ एक छक्का लगाया. इसके बाद कोहली और रोहित शर्मा ने मोर्चा संभाला. दोनों ने संभलकर रन बनाए और अपने अपने अर्द्धशतक पूरे किए. भारत ने अपनी दूसरी पारी पांच विकेट के नुकसान पर 246 रनों पर घोषित कर दी. दिल्ली के फिरोजशाह कोटला मैदान पर मैच के चौथे दिन का खेल खत्म होने तक श्रीलंकाई टीम ने 3 विकेट के नुकसान पर 31 रन बना लिए हैं. धनजंय डि सिल्वा 13 रन बनाकर बल्लेबाजी कर रहे थे. वहीं पूर्व कप्तान एंजेलो मैथ्यूज ने अभी खाता नहीं खोला था. भारत को मोहम्मद शमी ने दूसरी पारी में पहली कामयाबी दिलाई. शमी की एक तेज रफ्तार उछलती गेंद से सदीरा समरविक्रम ने बचने का प्रयास किया लेकिन वह ऐसा नहीं कर पाए. गेंद उनके दस्तानों से लगती हुई गली में खड़े रहाणे के हाथों में गई, जिन्होंने उसे लपकने में कोई गलती नहीं की.  दिन के आखिरी ओवर में रवींद्र जडेजा ने भारत को दो कामयाबियां दिलाई. उन्होंने पहले दीमुथ करुणारत्ने को 13 के निजी स्कोर पर विकेटकीपर ऋद्धिमान साहा के हाथों कैच आउट कराया. श्रीलंकाई टीम ने इसके बाद सुरंगा लकमल को नाइटवॉचमैन के रूप में भेजा. श्रीलंकाई टीम का यह मूव कामयाब नहीं रहा और जडेजा की गेंद पर वह खाता खोले बिना बोल्ड हो गए. अब आखिरी दिन भारत को जीत के लिए जहां 7 विकेट चाहिए, वहीं भारत को लगातार 9 टेस्ट सीरीज़ जीतने से रोकने के लिए श्रीलंका एड़ी-चोटी का ज़ोर लगा देगा. 