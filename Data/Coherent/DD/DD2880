दिल्ली में आज से शुरु हुई एशियन चैम्पियनशिप में ग्रीको रोमन के 87 किलो भारवर्ग में भारत के सुनील कुमार ने स्वर्ण पदक अपने नाम कर लिया है।   फाइनल मुकाबले में उनका सामना किर्गिस्तान के अज़त सालिदिनोव के साथ था। मैच में शुरुआत से ही सुनील कुमार ने आक्रामक रुख अपनाया और इसका फायदा भी उन्हें मिला। शुरुआती बढत को सुनील आखिर तक एक एक अंक अर्जित कर बढाते रहे और 5-0 से स्वर्ण पर कब्ज़ा जमाया।    इससे पहले एशियन कुश्ती चैम्पियनशिप में भारत ने पहला पदक ग्रीको रोमन के 55 किलो भारवर्ग में जीता। भारत के अर्जुन हालाकुर्की ने कांस्य पदक अपने नाम करने में सफलता पाई। कांस्य पदक के मुकाबले में अर्जुन ने कोरिया के वॉन डॉंगयोक को 7-4 से मात दी। 