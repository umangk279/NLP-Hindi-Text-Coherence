भारतीय फुटबाल टीम आज जारी ताजा फीफा रैंकिंग में 96वें स्थान पर पहुंच गई जो उसकी दो दशक में अभी तक कि सर्वश्रेष्ठ और ओवरआल दूसरी सर्वश्रेष्ठ रैंकिंग हैं।   फीफा की ताजा रैंकिंग में भारत अपना दूसरा सर्वश्रेष्ठ स्थान हासिल करते हुए 96वीं रैंक पर काबिज हुआ है। भारत की अब तक की सर्वश्रेष्ठ फीफा रैंकिंग 94 रही है जो उसने फरवरी 1996 में हासिल की थी जबकि इससे पहले टीम की दूसरी सर्वश्रेष्ठ रैंकिंग 99 थी जिस पर वह नवंबर 1993 में पहुंची थी। एशिया की बात करे तो तो भारत महाद्वीप में 12वीं रैंकिंग की टीम है। राष्ट्रीय टीम लगातार शानदार प्रदर्शन के बूते रैंकिंग में ऊपर की ओर बढ़ रही है और उसने पिछले दो वर्षों में 77 पायदान की छलांग लगाई है। टीम ने अब तक अपने पिछले 15 मैचों में से 13 में जीत दर्ज की है। 