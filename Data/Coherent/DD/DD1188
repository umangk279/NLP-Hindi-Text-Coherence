भारत के औषधि महानियंत्रक द्वारा कोरोना वायरस की दो स्वदेशी वैक्सीन को ह्यूमन ट्रायल के लिए मंज़ूरी मिलने को महामारी के ‘अंत की शुरुआत’ बताया जा रहा है।   विज्ञान और प्रौद्योगिकी मंत्रालय के वैज्ञानिक टी वी वेंकटेश्वरन ने कहा है कि कोवेक्सिन और जाइकोव-डी के मानव परीक्षण की मंज़ूरी मिलने से कोरोना के अंत की शुरुआत हो गयी है। उन्होंने कहा कि पिछले कुछ सालों में भारत वैक्सीन उत्पादन में दुनिया भर में एक बड़ा केंद्र बनकर उभरा है, और यूनिसेफ को टीकों की आपूर्ति में 60 प्रतिशत भारतीय निर्माताओं की ओर से की जाती है। वेंकटेश्वरन ने कहा कि नोवेल कोरोना वायरस का टीका दुनिया में कहीं भी बन सकता है, लेकिन बिना भारतीय निर्माताओं की सहभागिता के आवश्यक मात्रा में वैक्सीन का उत्पादन संभव नहीं है। इस समय दुनिया भर में 140 से ज्यादा टीकों पर काम चल रहा है। इनमें से 11 वैक्सीन ह्यूमन ट्रायल के स्तर पर हैं।  देश में इस समय कोवेक्सिन और जाइकोव-डी के अलावा 6 अन्य स्वदेशी कंपनियां कोरोना वैक्सीन पर काम कर रहीं हैं। 