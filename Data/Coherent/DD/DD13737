केंद्रीय मंत्रियों द्वारा अपने मंत्रालयों की उपलब्धियां पेश करने का सिलसिला जारी है। संचार मंत्री मनोज सिन्हा ने कहा कि अगले महीने तक नई राष्ट्रीय डिजिटल संचार नीति आ सकती है, वहीं भारी उद्योग मंत्री अनंत गीते ने भी एनडीए सरकार की  चार साल की उपलब्धियां का लेखा-जोखा पेश किया।  केंद्र में नरेंद्र मोदी की सरकार के चार साल पूरा होने के मौके पर केंद्र के मंत्री संवाददाता सम्मेलनों के जरिए सरकार की उपलब्धियां जनता के सामने रख रहे हैं।  इसी कड़ी में  संचार मंत्री मनोज सिन्हा कल मीडिया से मुखातिब हुए। सिन्हा ने कहा कि पिछले चार वर्षों में टेलीकॉम सेक्टर में पारदर्शिता आई है। उन्होंने  उम्मीद जताई कि राष्ट्रीय डिजिटल संचार नीति 2018 को जुलाई के अंत तक कैबिनेट से मंजूरी मिल जाएगी। वहीं भारी उद्योग मंत्री अनंत गीते ने मोदी सरकार के 4 साल पूरा होने पर अपने मंत्रालय की  उपलब्धियां गिनाते कहा कि अब तक  घाटे में चल रही सार्वजनिक क्षेत्र की कंपनी भेल, आज मुनाफा कमाने वाली कंपनी बन चुकी है l   केंद्र में नरेंद्र मोदी की सरकार के चार साल पूरा होने के मौके पर केंद्र के मंत्री संवाददाता सम्मेलनों के जरिए सरकार की उपलब्धियां जनता के सामने रख रहे हैं। इसी कड़ी में  मंगलवार को मीडिया से मुखातिब हुए संचार मंत्री मनोज सिन्हा। अपने मंत्रालय के चार साल के कामकाज का लेखा-जोखा देते हुए संचार मंत्री मनोज सिन्हा ने कहा कि डिजिटल इंडिया और वित्तीय समावेशन को मूर्त रूप देने में टेलीकॉम और डाक विभाग ने महत्वपूर्ण भूमिका निभाई है। चार वर्षों में टेलीकॉम सेक्टर में पारदर्शिता आई है, साथ ही सुचारू डिजिटल कनेक्टिविटी और नागरिक केंद्रित सेवाएं मुहैया कराने में सरकार ने सफलता हासिल की है। संचार मंत्री ने उम्मीद जताई कि राष्ट्रीय डिजिटल संचार नीति 2018 को जुलाई के अंत तक कैबिनेट से मंजूरी मिल जाएगी। सभी को 2022 तक ब्रॉडबैंड मुहैया कराना, संचार क्षेत्र में 2022 तक 40 लाख नौकरियां बढ़ाना, डिजिटल संचार क्षेत्र के जीडीपी में योगदान को 2022 तक बढ़ाकर 8 प्रतिशत करना और देश की डिजिटल संप्रभुता सुनिश्चित करना, इस नीति के मुख्य उद्देश्य हैं। संचार मंत्री ने कहा कि 2014 से 2019 के बीच दूरसंचार क्षेत्र पर खर्च में 6 गुना वृद्धि हुई है। देश में दूरसंचार घनत्व, जो जून 2014 में 75 प्रतिशत था, वो मार्च 2018 तक बढ़कर 93 प्रतिशत हो गया है। साथ ही मोबाइल इंटरनेट उपभोक्ताओं की संख्या मार्च 2014 में 23 करोड़ से बढ़कर दिसंबर 2017 में 42.5 करोड़ तक पहुंच गई है। पिछले तीन साल में टेलीकॉम सेक्टर में एफडीआई में 5 गुना का इजाफा हुआ है । वहीं भारी उद्दोग मंत्री अनंत गीते ने मोदी सरकार के 4 साल पूरा होने पर अपने मंत्रालय की  उपलब्धियां गिनाते कहा कि  घाटे में रहने वाली भेल को  मुनाफे की कंपनी बना दी गयी है और अब वो 1500  करोड़  के फायदे में है। भारी उद्योग मंत्रालय इलेक्ट्रिक वाहनों को बढावा देने के लिए फेज 2 शुरु कर रही है जिससे  लोगों को आसानी से बैटरी चालित 2 व्हीलर और 4 व्हीलर मिलेंगे ।  