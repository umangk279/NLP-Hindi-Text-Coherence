हिमाचल प्रदेश, उत्तराखंड सहित उत्तर भारत के पहाड़ी इलाकों में बर्फबारी जारी है, बर्फबारी, बारिश के कारण जम्मू-श्रीनगर राजमार्ग लगातार दूसरे दिन भी बंद है।   जम्मू-श्रीनगर राष्ट्रीय राजमार्ग और मुगल रोड को लगातार बर्फबारी और बारिश के कारण आज लगातार दूसरे दिन बंद रखना पड़ा। कश्मीर को देश के अन्य हिस्सों से सभी मौसम में जोड़ने वाला करीब 300 किलोमीटर लंबा एकमात्र राजमार्ग बनिहाल, रामबन और पटनीटॉप में भारी बारिश और जवाहर सुरंग के दोनों ओर बर्फबारी के कारण एहतियातन बंद कर दिया गया। जम्मू क्षेत्र के डोडा, किश्तवाड़, रामबन, काठुआ, राजौरी, रियासी और पुंछ जिलों की पहाड़ियों में बहुत भारी बर्फबारी हुई।  उधर हिमाचल में पिछले चौबीस घंटों से जारी बारिश और बर्फबारी से ठंड और बढ़ गई है। अधिकतम और न्यूनतम तापमान लुढ़कने से पूरा प्रदेश भीषण शीतलहर की चपेट में है। तीन शहरों का पारा हिमांक बिन्दु से नीचे चला गया है, जबकि कुछ अन्य स्थानों में शून्य डिग्री के करीब पहुंच गया है। 