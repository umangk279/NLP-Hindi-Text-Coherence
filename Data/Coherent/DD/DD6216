लोकसभा में मुस्लिम महिला विधेयक (विवाह अधिकार संरक्षण) 2019 पर चर्चा शुरू हो चुकी है ये बिल पास होने के बाद तीन बार तलाक बोलकर तलाक देना अपराध की श्रेणी में माना जाएगा। मजिस्ट्रेट को जमानत देने का अधिकार होगा।   लोकसभा में आज का दिन बेहद महत्वपूर्ण माना जा रहा है। आज सरकार ने तलाक ए बिद्दत जैसी प्रथा खत्म करने के लिए मुस्लिम महिला (विवाह अधिकार संरक्षण) विधेयक 2019 पर चर्चा की शुरुआत कर दी। अब सरकार की कोशिश है कि इस विधेयक को सदन से पारित करा लिया जाए। इस विधेयक में शादी शुदा मुस्लिम महिलाओं के अधिकारों के संरक्षण की बात कही गई है और उनके पतियों की ओर से तीन बार तलाक बोलकर रिश्ता खत्म करने पर प्रतिबन्ध का जिक्र है।  विधेयक के मुताबिक, आरोपी को पुलिस जमानत नहीं दे सकेगी। मजिस्ट्रेट पीड़ित पत्नी का पक्ष सुनने के बाद वाजिब वजहों के आधार पर जमानत दे सकते हैं। उन्हें पति-पत्नी के बीच सुलह कराकर शादी बरकरार रखने का भी अधिकार होगा। बिल के मुताबिक, मुकदमे का फैसला होने तक बच्चा मां के संरक्षण में ही रहेगा। आरोपी को उसका भी गुजारा देना होगा। तीन तलाक का अपराध सिर्फ तभी दर्ज होगा जब पीड़ित पत्नी या उसके परिवार (मायके या ससुराल) के सदस्य एफआईआर दर्ज कराएं।   