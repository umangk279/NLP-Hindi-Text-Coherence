भारी बारिश के कारण महाराष्ट्र के रत्नागिरी में टूटा बांध, 23 लापता, 12 के शव बरामद, बाकी 11 की तलाश जारी, स्थानीय प्रशासन के साथ एनडीआरएफ बचाव कार्य में जुटा.   महाराष्ट्र के कई इलाकों में मूसलाधार बारिश का कहर जारी है। जहां एक ओर बारिश के कारण देश की आर्थिक राजधानी मुंबई जलमग्न हो गई वहीं ज़बरदस्त बारिश के कारण राज्य के रत्नागिरी में तिवरे बांध टूट गया, जिससे इस इलाके में बाढ़ जैसे हालात बन गए। बांध का पानी तीन गांवों में भर गया और एक गांव के 12 घरों को उनमें रह रहे 23 लोगों के साथ बहा ले गया। एनडीआरएफ के महानिदेशक ने बताया कि अब पानी इन गांवों से समुद्र की ओर बह गया है लेकिन तीन गांवों को हुए नुकसान और बड़े इलाके को देखते हुए शवों को खोजने में समय लग रहा है।  ये घटना मंगलवार देर रात हुई और उस समय अधिकतर लोग सो रहे थे, इसी कारण इस घटना के बाद लोगों को संभलने का मौका नहीं मिला । तिवरे बांध एक छोटा बांध था, अभी तक मिली जानकारी के अनुसार पानी के ओवरफ्लो होने से ये बांध टूट गया। 