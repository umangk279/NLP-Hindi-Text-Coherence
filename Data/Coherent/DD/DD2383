देश में कोविड-19 महामारी से संक्रमित लोगों की संख्‍या पांच हजार दो सौ 74 हो गई है। पिछले 24 घंटे में चार सौ 85 लोगों में संक्रमण की पुष्टि हुई। अब तक चार सौ 11 लोगों को उपचार के बाद छुट्टी दी गई जबकि एक सौ 49 लोगों की मृत्‍यु हुई।  स्‍वास्‍थ्‍य मंत्रालय में संयुक्‍त सचिव लव अग्रवाल ने बुधवार शाम नई दिल्‍ली में संवाददाताओं को बताया कि देश में संक्रमण के मामले बढ़ रहे है इसलिए सरकार के प्रयास और तैयारी भी बढ़ाई जा रही है। उन्होने कहा कि गंभीर मामलों के लिये समर्पित हेल्‍थ केयर सेंटर और अस्‍पताल बनाये जा रहे हैं। उन्‍होंने कहा कि केन्‍द्र ने राज्‍यों से अस्‍पताल बनाने और संक्रमति लोगों के संपर्क में आये लोगों का पता लगाने और निगरानी के प्रयास जारी रखने को कहा है। अग्रवाल ने कोविड-19 को संक्रामक बीमारी बताते हुए लोगों से सामाजिक दूरी बनाये रखने और लॉकडाउन का पालन करने में सहयोग करने की अपील की। अग्रवाल ने कहा कि देश में हाइड्रोक्‍सीक्‍लोरोक्‍वीन का प्रयाप्‍त भंडार है। गृह मंत्रालय में संयुक्‍त सचिव पुण्‍य सलिला श्रीवास्‍तव ने कहा कि केन्‍द्र ने पंजीकृत भवन निर्माण कामगारों के लिए एक हजार से छह हजार रुपये के नकद लाभ की घोषणा की है। संयुक्‍त सचिव ने कहा कि इसके तहत अब तक दो करोड़ पंजीकृत कामगारों को तीन हजार करोड़ रुपये दिये गये हैं। श्रीवास्‍तव ने कहा कि राज्‍य सरकारों ने पुलिस निगरानी बढ़ाने और सामुदायिक नेताओं की सहायता से जागरूकता फैलाने के जरिए ज्‍यादा संक्रमण वाले केन्‍द्रों में लॉकडाउन में सख्‍ती बढ़ा दी है।  भारतीय चिकित्‍सा अनुसंधान परिसद के मुख्‍य वैज्ञानिक रमन गंगाखेडकर ने कहा कि देश में कोविड-19 के लिये अब तक एक लाख 21 हजार से अधिक जांच की गई है। 