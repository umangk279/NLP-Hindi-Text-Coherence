कश्मीर में सुरक्षाबलों को बड़ी कामयाबी मिली है। वादी में आतंक को हवा दे रहे लश्कर कमांडर अबु दुजाना को सुरक्षाबलों ने मार गिराया है।    पिछले करीब एक साल में बुरहान वानी, सबजार बट को मुठभेड़ में ढेर किये जाने के बाद सुरक्षाबलों ने अबु दुजाना को मारकर बड़ी सफलता हासिल की है।जम्मू-कश्मीर पुलिस ने दुजाना की मौत की पुष्टि करते हुए कहा, 'लश्कर-ए-तैयबा कमांडर अबु दुजाना और उसके साथियों को पुलवामा एनकाउंटर में मार गिराया गया है। एक स्थानीय आतंकवादी आरिफ लालिहारी के मारे जाने की भी जानकारी है।  सुरक्षा बलों को पुलवामा के हकीरपुरा गांव में 2 से 3 आतंकियों के छिपे होने की सूचना मिली थी। जिसके बाद मंगलवार सुबह सर्च ऑपरेशन शूरू किया गया। तभी आतंकियों ने गोलीबारी शुरू कर दी।मुठभेड़ के दौरान सुरक्षाबलों को स्थानीय लोगों की पत्थरबाजी का भी सामना करना पड़ा। सुरक्षाबलों ने ऑपरेशन के दौरान सैंकड़ों की संख्या में पत्थरबाजी कर रहे लोगों पर हल्का बल प्रयोग किया।पंपोर और उधमपुर आतंकी हमले में नाम आने बाद दुजाना सुरक्षाबलों की हिस्ट लिस्ट में शामिल हो गया था। जांच में पाया गया था कि दुजाना पंपोर आतंकी हमले का मास्टरमाइंड है। पिछले साल जुलाई में हिजबुल आतंकी बुरहान वानी और बाद में सबजार बट के मारे जाने के बाद दुजाना दक्षिण कश्मीर में काफी सक्रिय था।दुजाना ने मात्र 17 साल की उम्र में कश्मीर में आतंकी अबू कासिम के साथ काम शुरू किया था। कासिम के 2015 में मारे जाने के बाद कश्मीर में लश्कर की जिम्मेदारी दुजाना को मिली थी। वह गिलगित-बाल्टिस्तान का रहने वाला था।  