केंद्रीय स्‍वास्‍थ्‍य मंत्री डॉक्‍टर हर्षवर्द्धन ने कहा है कि पिछले तीन दिन के दौरान कोरोना वायरस से संक्रमण के मामले दोगुना होने की दर घटकर 13 दशमलव नौ दिन रह गई है।  दिल्‍ली के राष्‍ट्रीय रोग नियंत्रण केंद्र का दौरा करने के बाद उन्‍होंने कहा कि पिछले 14 दिन में संक्रमित मामलों के दोगुना होने की दर 11 दशमलव एक है। उन्‍होंने कहा कि अभी तक 26 हजार 235 लोग कोरोना संक्रमण से मुक्‍त हो चुके हैं। स्‍वस्‍थ्‍य होने की दर 32.83 प्रतिशत‍ से सुधर कर 33.6 प्रतिशत हो गई है। बीमारी से मृत्‍यु दर तीन दशमलव दो प्रतिशत है। केंद्रीय मंत्री ने कहा कि कोविड-19 के तीन प्रतिशत मरीज आईसीयू में, शून्‍य दशमलव तीन नौ प्रतिशत मरीज वेंटिलेटर पर और दो दशमलव सात प्रतिशत मरीज ऑक्सिजन पर हैं। डॉक्‍टर हर्षवर्द्धन ने बताया कि पिछले 24 घंटों के दौरान 14 राज्‍यों और केंद्र शासित प्रदेशों में कोविड-19 से संक्रमित होने का एक भी नया मामला सामने नहीं आया है। इनमें गुजरात, तेलंगाना, झारखण्‍ड, चंडीगढ़, छत्‍तीगढ़, अंडमान और निकोबार द्वीप समूह, अरुणाचल प्रदेश, आंध्र प्रदेश, दादर और नगर हवेली, गोवा, मणिपुर, मेघालय, मिजोरम और पुद्दुचेरी शामिल हैं। इसके अलावा दमन और दीव, सिक्किम, नगालैंड और लक्षद्वीप में कोरोना से संक्रमण का एक भी मामला सामने नहीं आया है। केंद्रीय मंत्री ने कहा कि सरकार ने एक लाख जांच करने की क्षमता विकसित की है। उन्‍होंने कहा कि देशभर में 500 से ज्‍यादा प्रयोशालाओं में लगभग 20 लाख कोविड-19 जांच की जा चुकी हैं। इन प्रयोगशालाओं में 359 सरकारी और 145 निजी प्रयोगशालाएं हैं। 