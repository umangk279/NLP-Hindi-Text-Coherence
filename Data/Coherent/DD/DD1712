देश में कोविड-19 संक्रमण से मरीजों के ठीक होने की दर में सुधार हुआ है और यह बढ़कर 38 दशमलव सात तीन प्रतिशत तक पहुंच गई है। स्वास्थ्य मंत्रालय के एक वक्तव्य में कहा गया है कि पिछले 24 घंटों में दो हजार 350 मरीज ठीक हुए हैं इसके साथ कोविड-19 से ठीक होने वाले मरीजों की संख्या 39 हजार 174 हो गई है।  मंत्रालय के अनुसार मरीजों के ठीक होने की दर में लगातार सुधार हो रहा है। वक्तव्य में कहा गया है कि देश में फिलहाल कोविड-19 के एक लाख एक हजार एक सौ 39 मामले हैं। जिनमें से 58 हजार आठ सौ दो सक्रिय मामले हैं। जबकि तीन हजार 163 मरीजों की मौत हो चुकी है। मंत्रालय ने कहा है कि भारत में प्रति एक लाख जनसंख्या के मामले में मृत्यु दर शून्य दशमलव दो है जबकि विश्व में प्रति लाख मृत्यु दर चार दशमलव एक है। अन्य देशों के मामले में अमरीका में यह 26 दशमलव छह, ब्रिटेन में 52 दशमलव एक इटली में 52 दशमलव आठ, फ्रांस में 41 दशमलव नौ और स्पेन में 59 दशमलव दो है। मंत्रालय के अऩुसार देश में कोविड-19 के लिए कल एक लाख आठ हजार से अधिक रिकॉर्ड संख्या में नमूनों की जांच की गई। अब तक कुल 24 लाख 25 हजार से अधिक नमूनों का परीक्षण किया जा चुका है। मंत्रालय ने कहा है कि जनवरी में देश में कोविड-19 परीक्षण करने वाली केवल एक प्रयोगशाला थी। तब से देश में 385 से अधिक सरकारी और 158 निजी प्रयोगशालाएं स्थापित कर के  अपनी परीक्षण क्षमता में बहुत तेजी से वृद्धि की है। 