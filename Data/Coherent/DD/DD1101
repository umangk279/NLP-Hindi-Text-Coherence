कोरोना काल में भारतीय रेल के नाम एक और उपलब्धि दर्ज़ हो गई है। रविवार को रेलवे ने पहली बार स्पेशल पार्सल ट्रेन विदेश भेजने का कारनामा कर दिखाया। आंध्र प्रदेश में गुंटूर जिले के रेड्डीपालम से सूखी मिर्च लेकर एक स्पेशल पार्सल ट्रेन को बांग्लादेश के बीनापोल भेजा गया।   गुंटूर और उसके आसपास के इलाके में होने वाली मिर्च अपने बेजोड़ स्वाद के लिए देश-विदेश में मशहूर है। पहले यहाँ से सड़क मार्ग से मिर्च बांग्लादेश भेजी जाती थी, जिस पर 7000 रुपये प्रति टन का खर्चा पड़ता था। लॉकडाउन के दौरान सड़क मार्ग से व्यापार अवरुद्ध हो गया। ऐसे में साउथ सेंट्रल रेलवे के गुंटूर डिवीजन ने पहल की और बांग्लादेश के लिए स्पेशल पार्सल ट्रेन का इंतज़ाम किया। इस तरह पहली बार ट्रेन से करीब 384 टन मिर्च बांग्लादेश के बीनापोल भेजी गई। ट्रेन से मिर्च भेजने का खर्च भी घटकर 4608 रुपये प्रति टन रह गया जो रोड ट्रांसपोर्ट की तुलना में काफी सस्ता है।  कोरोना काल में आवश्यक सामान की निर्बाध आपुर्ति के लिए रेलवे इस साल 22 मार्च से लेकर 11 जुलाई तक 4434 पार्सल ट्रेनें चला चुका है। 