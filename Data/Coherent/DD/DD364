कोरोना महामारी से जूझ रहे देश के लिए एक अच्छी खबर है. मौसम विभाग ने मॉनसून की वर्तमान स्थिति और पूर्वानुमान पर जो आंकड़े जारी किए हैं वो देश और अर्थव्यवस्था दोनों के लिए शानदार भविष्य की उम्मीद पैदा कर रहे हैं. मौसम विभाग का कहना है कि सितंबर में देश में सामान्य और सामान्य से ऊपर बारिश होने की संभावना है, जो भारतीय अर्थव्यवस्था को मदद करेगा.   इस वर्ष दक्षिण-पश्चिम मॉनसून की अच्छी प्रगति और देश भर में उसकी वजह से हुई बारिश ने खरीफ फसलों की बुवाई को बढ़ावा दिया है. सितंबर के दूसरे सप्ताह में उत्तर-पश्चिम और मध्य भारत सहित देश के अधिकांश हिस्सों में मॉनसूनी वर्षा कम होने का अनुमान है लेकिन 17 सितंबर के बाद इसमें फिर से तेजी आएगी. हालांकि दक्षिण-पश्चिम मॉनसून सितंबर के दूसरे सप्ताह के अंत में वापस जाना शुरू हो जाएगा, लेकिन बंगाल की खाड़ी के ऊपर के क्षेत्रों में निम्न दबाव का नया क्षेत्र विकसित हो रहा है, इससे देश के बाकी हिस्सों में बारिश कम नहीं होगी. इसकी वजह से अगले चार हफ्तों में महाराष्ट्र, कर्नाटक और केरल में अच्छी बारिश होने की संभावना है. देश के अन्य हिस्सों में सितंबर के तीसरे सप्ताह से बारिश में बढ़ोतरी हो सकती है. 