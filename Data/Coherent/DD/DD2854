24 फरवरी से भारत की यात्रा पर आ रहे अमेरिकी राष्ट्रपति डॉनल्ड ट्रम्प के दौरे की मेगा रोड के साथ होगी शुरुआत, विदेश मंत्रालय ने कहा- दोनों देशों के बीच द्विपक्षीय व्यापार में सालाना 10 प्रतिशत की हुई है वृद्धि। कहा, ट्रंप के दौरे से दोनों देशों के संबंधों में आएगी और मज़बूती।    अमेरिका के राष्ट्रपति डोनल्ड ट्रंप 24 फरवरी को 2 दिन के दौरे पर भारत पहुंच रहे हैं। राष्ट्रपति ट्रंप 36 घंटों में तीन राज्यों का दौरा करेंगें। पहले अहमदाबाद फिर आगरा और फिर दिल्ली जाएंगे। विदेश मंत्रालय ने बताया कि प्रधानमंत्री मोदी और अमेरीकी राष्‍ट्रपति के बीच सीमित और शिष्‍टमंडल स्‍तर की वार्ता के दौरान रक्षा,सुरक्षा और व्‍यापार सहित सभी मुद्दों पर चर्चा होने की संभावना है। अमेरिका और भारत सेवा और उत्पाद के क्षेत्र में बड़े भागीदार हैं। दोनों देशों के बीच दो सालों के दौरान द्विपक्षीय व्यापार में सालाना 10 प्रतिशत की वृद्धि हुई है।  यह डोनाल्ड ट्रंप प्रशासन की दूरदर्शिता का ही नतीजा है जो भारत के साथ संबंधों को एक मजबूत आयाम देने को तैयार है। दोनों देशों के बीच 21वीं सदी के रणनीतिक संबंध साझा मूल्यों पर आधारित हैं। फिर वो चाहें आतंकवाद के खिलाफ लड़ाई के प्रति दृढ़ संकल्प हो या भारत-प्रशांत क्षेत्र में शांति और समृद्धि स्थापित करना हो। भारत ने अमेरिका से 18 अरब डॉलर के रक्षा उत्पादों को खरीद की है। दोनों देशों के बीच संयुक्त सैन्य अभ्यास से रक्षा तैयारियों को काफी मजबूती मिली है।  हाउडी मोदी से नमस्ते ट्रंप तक दोनों नेताओं की आभा दिन पर दिन बढ़ती जा रही है। ह्यूस्टन में जहां 50,000 लोग पीएम मोदी के कार्यक्रम का हिस्सा बने थे वहीं मोटेरा स्टेडियम में होने जा रहे नमस्ते ट्रंप के लिए तकरीबन 1 लाख लोगों ने पंजीकरण कराया है। राष्ट्रपति ट्रंप और प्रधानमंत्री नरेंद्र मोदी के नेतृत्व में भारत-अमेरिका के लोगों के बीच आदान-प्रदान भी काफी बढ़ा है।  इतिहास एक बाद फिर आगवानी का साक्षी बनने को तैयार है। डोनाल्ड ट्रंप छठे अमेरिकी राष्ट्रपति हैं जो भारत के दौरे पर आ रहे हैं। इससे पहले 1959 में ड्विट डी ईसेनहॉवर, 1969 में निक्सन, 1978 में कार्टर, 2000 में बिल क्लिंटन, 2006 में जार्ज डब्ल्यू बुश और 2010- 2015 में ओबामा भारत के दौरे पर आ चुके हैं। 21वीं सदी के दौर में भारत वैश्विक स्तर पर मुकाम पर है और अमेरिका के साथ उसके संबंध इसे और मजबूती प्रदान करते हैं। 