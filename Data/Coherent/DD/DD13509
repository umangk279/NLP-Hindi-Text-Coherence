खर्च 378 करोड़ रुपये, आमदनी 1,700 करोड़ रुपये... और कमाई अब भी जारी. ये आंकड़े हैं 2014 में शुरू हुए ई-वीज़ा कार्यक्रम के. भारत आने वाले विदेशियों को वीज़ा की सुविधा ऑनलाइन देने के मकसद से गृह मंत्रालय ने अपने आव्रजन विभाग के जरिए ई-वीज़ा देने का अभियान शुरू किया था. पिछले करीब 4 वर्षों में इस कार्यक्रम पर करीब पौने चार सौ करोड़ रुपये (378 करोड़ रुपये) खर्च हुए, लेकिन इससे मंत्रालय को 1,700 करोड़ रुपये की आमदनी हुई है.  गृहमंत्री राजनाथ सिंह ने शुक्रवार को मंत्रालय से जुड़ी संसदीय समिति को गृह मंत्रालय के विदेशी विभाग की कार्यप्रणाली और कार्यक्रमों को लेकर जानकारी दी. कोच्चि में शुक्रवार को हुई संसदीय समिति की बैठक में राजनाथ सिंह ने बताया कि नवंबर, 2014 में 44 देशों के साथ शुरू किए गए ई-वीज़ा कार्यक्रम से फिलहाल 165 देशों के नागरिकों को फ़ायदा हो रहा है. 2017 में 19 लाख विदेशियों ने ई-वीज़ा की सुविधा का लाभ उठाया था. जबकि इस साल पांच जुलाई तक 11 लाख विदेशी इसका इस्तेमाल कर चुके हैं. ई-वीज़ा से विदेशों में स्थित भारतीय दूतावासों पर काम का बोझ तो कम हुआ ही है, आसानी से वीज़ा मिलने के चलते भारत आने वाले विदेशी सैलानियों की संख्या भी बढ़ी है. 2017 में रिकॉर्ड एक करोड़ विदेशी भारत की यात्रा पर आए थे, जबकि तीन साल पहले यानि 2014 में भारत आने वाले विदेशियों की संख्या सिर्फ 70 लाख थी. फिलहाल 25 अंतरराष्ट्रीय एयरपोर्ट और 5 बंदरगाहों के जरिए ई-वीज़ा सुविधा का लाभ उठाया जा सकता है. इस ऑनलाइन वीज़ा सुविधा ने एक तरफ विदेशी अतिथियों की सहूलियत बढ़ाई है, तो दूसरी ओर इसके चलते वीज़ा देने के मामले में फ़ैसले भी तेज़ी से हो पा रहे हैं. गृहमंत्री राजनाथ सिंह के मुताबिक 90 फ़ीसदी वीज़ा मामलों पर 72 घंटों में फ़ैसला हो पा रहा है. मंत्रालय ई-वीज़ा की सूची में जल्द ही कई और देशों को शामिल करने की योजना भी बना रहा है. (सुधाकर दास, संवाददाता) 