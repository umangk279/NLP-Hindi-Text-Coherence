बिना किसी उकसावे के पाकिस्तानी सेना की ओर से की गई गोलीबारी में एक निर्दोष भारतीय की मौत पर भारत ने पाकिस्तान उच्चायोग के सामने कड़ी आपत्ति दर्ज कराई। सूत्रों के मुताबिक भारत ने 'डिमार्श' भेजकर बेकुसूर भारतीयों को जानबूझकर निशाना बनाने की सख्त आलोचना की।  जम्मू कश्मीर में नियंत्रण रेखा पर पाकिस्तान द्वारा लगातार किए जा रहे संघर्षविराम उल्लंघन से भारतीय नागरिक की मौत पर भारत सरकार ने कड़ी आपत्ति जाहिर की है। भारतीय विदेश मंत्रालय ने पाकिस्तान हाई कमीशन को 'डिमार्श'  भेजकर संघर्षविराम उल्लंघन को लेकर कड़ी आपत्ति जाहिर की है। जम्मू कश्मीर के बांदीपोरा जिले में पाकिस्तान द्वारा की गई फायरिंग में बुरी तरह से जख्मी एक महिला ने बुधवार को दम तोड़ दिया। ये  महिला मंगलवार देर रात पाकिस्तानी सैनिकों द्वारा दागे गए मोर्टार की चपेट में आ जाने गंभीर रूप घायल हो गई थी। पिछले कई दिनों से पाकिस्तान नियंत्रण रेखा पर लगातार संघर्ष विराम का उल्लंघन कर रहा है। पाकिस्तान की ओर से की जा रही फायरिंग की ज़द में स्थानीय लोग हैं जिससे वहां दहशत फैली हुई और वो अपने घरों को छोड़ सुरक्षित स्थानों पर पलायन कर गए हैं। 