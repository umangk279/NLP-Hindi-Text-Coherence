पाकिस्तान के क़ानून मंत्री जाहिद हामिद के इस्तीफ़े के बाद कट्टरपंथी धार्मिक समूहों से जुड़े प्रदर्शनकारियों ने इस्लामाबाद और कई अन्य शहरों में अपना प्रदर्शन बंद कर दिया है. देश भर में कट्टरपंथी धार्मिक संगठनों से ताल्लुक रखने वाले प्रदर्शनकारियों और पुलिस के बीच हुई हिंसक झड़पों के बाद हामिद ने इस्तीफ़ा दे दिया है.   इस्लामिक कट्टरपंथियों के विरोध प्रदर्शनों के दबाव में आकर आखिर पाकिस्तान के कानून मंत्री ज़ाहिद हामिद ने अपने पद से इस्तीफ़ा दे दिया. इसके साथ ही प्रदर्शनकारियों ने अपने आंदोलन को समाप्त कर दिया. कानून मंत्री ने रविवार रात प्रधानमंत्री शाहिद खकान अब्बासी को अपना इस्तीफा भेजा, जिन्होंने उसे स्वीकार कर लिया. रविवार देर रात कट्टपंथी गुटों के नेताओं और सरकार के बीच एक समझौता हुआ जिसमें गिरफ़्तार किए गए प्रदर्शनकारियों को रिहा करने के अलावा उनकी अन्य कई मांगें मान ली गईं. समझौते और हामिद के इस्तीफे के बाद टीएलवाई प्रमुख खादिम हुसैन रिजवी ने देश भर में अपने अनुयायियों को धरना ख़त्म कर अपने घर लौटने का आदेश दिया. 