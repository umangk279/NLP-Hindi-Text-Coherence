सीबीएसई 12वीं की अर्थशास्त्र की परीक्षा 25 अप्रैल को आयोजित करेगा. केंद्रीय शिक्षा सचिव अनिल स्वरूप ने संवाददाता सम्मेलन में जानकारी देते हुए कहा कि 10वीं की गणित की परीक्षा का निर्णय जांच के बाद लिया जाएगा.  केंद्रीय शिक्षा सचिव ने कहा कि जांच के निर्णय के आधार पर 10वीं की परीक्षा दोबारा सिर्फ दिल्ली और हरियाणा के छात्रों के लिए ही होगी. पेपर लीक मामले में इससे पहले गुरुवार को झारखंड के चतरा में पुलिस ने 6 छात्रों को हिरासत में लेकर पूछताछ की. इन सभी छात्रों के खिलाफ सदर थाने में मामला दर्ज किया गया है. बताया जा रहा है कि शहर के एक कोचिंग संचालक को दिल्ली से एक युवक ने वॉट्सएप पर प्रश्न पत्र भेजा था. दूसरी तरफ दिल्ली पुलिस का विशेष जांच दल इस दिशा में तेजी से काम कर रहा है और करीब 30 छात्रों से पुलिस ने पूछताछ की है. इसके अलावा राजेंद्र नगर स्थित कोचिंग सेंटर के मालिक को हिरासत में लेकर पुलिस पूछताछ कर रही है. इस सिलसिले में एसआईटी दिल्ली में कई जगहों पर छापे मार रही है. इधर दिल्ली के प्रीत विहार स्थित सीबीएसई के दफ्तर के बाहर कई स्कूली छात्रों ने सीबीएसई प्रशासन के खिलाफ जमकर नारेबाजी की. छात्रों का कहना है कि बोर्ड की लापरवाही के कारण उन्हें कई तरह की समस्याओं का सामना करना पड़ रहा है और प्रश्न-पत्र लीक होने के बाद फिर से उन्हें अर्थशास्त्र और गणित की परीक्षा देनी पड़ेगी. 