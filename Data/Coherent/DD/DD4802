अंतरराष्ट्रीय मुद्रा कोष (आईएमएफ) ने कॉरपोरेट कर में कटौती के भारत के निर्णय का समर्थन करते हुए कहा यह निवेश के अनुकूल है। उन्होंने कहा कि इस वित्त वर्ष में भारत की वृद्धि दर 6.1 प्रतिशत रहने का अनुमान है, जो बढ़कर 2020 में सात प्रतिशत हो जाएगी।  आईएमएफ के निदेशक (एशिया एवं प्रशांत विभाग) चांगयोंग री ने यहां एक संवाददाता सम्मेलन में कहा, ‘‘हमारा मानना है कि राजकोषीय मोर्चे पर भारत को सतर्क होकर चलना चाहिये। हम कॉरपोरेट कर में कटौती के उनके निर्णय का स्वागत करते हैं क्योंकि इसका निवेश पर सकारात्मक असर होगा।’’ उन्होंने कहा, ‘‘मौद्रिक नीति में किये गये उपाय तथा कॉरपोरेट कर में कटौती से निवेश में सुधार का अनुमान है।’’ उन्होंने कहा, ‘‘हालांकि एक संघीय व्यवस्था में राजकोषीय मोर्चे पर सुधार अधिक जटिल है। अलग राज्यों में राजकोषीय संरचना के मसले और चुनौतियां अलग होती हैं।’’ साथ ही उन्होंने कहा कि सरकार इससे अवगत भी है। 