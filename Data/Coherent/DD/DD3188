दूसरे टी-20 में भारत ने न्यूज़ीलैंड को 7 विकेट से हरा दिया है. न्यूज़ीलैंड से जीत के लिए मिले 133 रन के लक्ष्य को भारत ने केएल राहुल और श्रेयस अय्यर की शानदार पारियों की बदौलत 17.3 ओवर में 3 विकेट खोकर हासिल कर लिया. इस जीत के साथ भारत ने 5 मैचों की सीरीज में 2-0 की बढ़त बना ली है.  भारत की शुरुआत अच्छी नहीं रही. रोहित शर्मा 8 रन बनाकर पहले विकेट के रूप में आउट हुए. कोहली 11 रन बनाकर टिम साउथी का दूसरा शिकार बने. इसके बाद श्रेयस अय्यर के साथ मिलकर केएल राहुल ने पारी को संभाला और रन बनाना जारी रखा. इसी बीच राहुल ने लगातार दूसरा अर्धशतक पूरा किया. श्रेयस अय्यर ने राहुल का अच्छा साथ निभाते हुए 44 रन की तेज पारी खेली. वहीं राहुल ने नाबाद 57 रन बनाए. शिवम दुबे ने छक्का लगाकर टीम को जीत दिलाई. इससे पहले टॉस हारकर पहले बल्लेबाजी करने उतरी न्यूज़ीलैंड को मार्टिन गप्टिल और कॉलिन मुनरो ने अच्छी शुरुआत देते हुए पहले विकेट के लिए 48 रन की साझेदारी निभाई. शार्दुल ठाकुर ने गप्टिल को 33 रन पर आउट करके भारत को पहली सफलता दिलाई. मुनरो को 26 रन पर शिवम दुबे ने कोहली के हाथों कैच कराया. ग्रैंडहोम भी कुछ खास नहीं कर पाए और 3 रन बनाकर जडेजा की गेंद पर उन्हें ही कैच दे बैठे. कप्तान विलियम्सन को 14 रन पर चहल के हाथों कैच कराकर जडेजा ने टीम को बड़ी सफलता दिलाई. इसके बाद रॉस टेलर ने टिम सेफ़र्ट के साथ मिलकर पारी को संभाला और स्कोर को 100 के पार पहुंचाया. टेलर 18 रन बाकर बुमराह की गेंद पर पवेलियन लौटे. सेफ़र्ट के नाबाद 33 रन की बदौलत न्यूज़ीलैंड निर्धारित 20 ओवर में 5 विकेट पर 132 रन बनाए. 