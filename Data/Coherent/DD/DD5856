कर्नाटक, महाराष्ट्र में बाढ के हालात सुधरे लेकिन केरल में हालात अब भी गंभीर, राहत और बचाव कार्य में जुटी एजेंसिया, केरल सरकार ने बाढ़ राहत पैकेज की घोषणा की, 10 हजार रुपये तक की तत्काल राहत. घर और जमीन खोने वालों को 10 लाख की मदद, आंध्र में भी हाई एलर्ट. मध्यप्रदेश के कई जिलों में बाढ का कहर.  देश के कई हिस्सों में भारी बारिश के कारण जनजीवन काफी प्रभावित हो रहा है, केरल में जहां एक ओर कई इलाके बाढ़ के पानी में डूबे हुए हैं वहीं मध्यप्रदेश के सागर, मंडसौर सहित कई जिलों में राहत और बचाव दल लोगों को सुरक्षित स्थानों में पहुंचाने में लगे हुए हैं। वहीं आंध्रप्रदेश में कृष्णा नदी में जलस्तर बढ़ने से कई जिलों में बाढ़ के खतरे का अलर्ट जारी किया गया है। इस वक्त बाढ़ का सबसे ज्यादा असर केरल में दिख रहा है, कुट्टानाडु, अलापुझा और मलप्पुरम जिलों में लोग बाढ़ के पानी से काफी परेशान हैं, केरल में बाढ़ और बारिश के कारण मरने वालों की संख्या 95 पहुंच गई है, वहीं उनसठ लोग अब भी लापता हैं। राज्य के तीन जिलों में ‘रेड अलर्ट’ जारी किया गया है। बाढ़ग्रस्त उत्तरी हिस्से में जहां हालात बेहतर होते दिख रहे हैं वहीं मध्य केरल में भीषण बारिश की संभावना है। राज्य में 1118 राहत शिविरों में करीब एक लाख 90 हजार लोगों ने शरण ली है। केरल मुख्यमंत्री पिनराई विजयन ने कहा कि जिन लोगों का मकान क्षतिग्रस्त हो गया उन्हें चार लाख की वित्तिय सहायता दी जाएगी और जिनका जमीन और मकान दोनों खो दिया है उन्हें 10 लाख रूपये की आर्थिक सहायता दी जाएगी. मध्यप्रदेश में सागर और मंदसौर जिले में बाढ़ के कारण लोगों के घरों में पानी घुस गया, लोग यहां बाढ़ के कारण काफी परेशान हैं। केन्द्र और राज्य के राहत और बचाव दल यहां लोगों को राहत पहुंचाने की पूरी कोशिश कर रहे हैं। आंध्रप्रदेश में भारी बारिश के कारण विजयवाड़ा के प्रकाशम डैम के सभी 70 गेट खोल दिये गए हैं, इससे कई इलाकों में बाढ़ का खतरा बढ़ गया है, कृष्णा नदी में पानी बढ़ने के कारण कृष्णा और गुंटूर जिले में हाई अलर्ट घोषित किया गया है और प्रशासन सभी जरूरी उपाय कर रहा है, नदी तट के लोगों को सुरक्षित स्थानों पर ले जाया जा रहा है। महाराष्ट्र में अब बाढ़ के हालात में सुधार है, पानी कम हो रहा है, लेकिन पानी उतरने के बाद की परेशानी अब शुरू हो गई है, सांगली में पानी उतरने के बाद सड़े-गले सामानों से बदबू फैल रही है, जलजनित बीमारियों का खतरा भी इससे बढ़ गया है। कर्नाटक में पिछले कुछ दिन से जारी बारिश और बाढ़ के कारण प्रभावित इलाके से पानी घटने के बाद अब हालात में सुधार हो रहा है। वर्षा और बाढ़ से जुड़ी घटनाओं में मृतकों की संख्या 54 हो गयी है और तकरीबन चार लाख लोग 1151 राहत शिविरों में पनाह लिए हुए हैं। वहीं उड़ीशा में संबलपुर, बोलांगीर सहित कई इलाके जलमग्न हैं। पहाड़ों पर भी बारिश के बाद हालात खराब हैं, हिमाचल प्रदेश के कुल्लू में भारी बारिश के कारण पागल नाला में भूस्खलन होने से लार्जी-सेंज सड़क बंद हो गई। कुल मिलाकर देश के विभिन्न हिस्सों में लोग बाढ़ से परेशान हैं लेकिन एनडीआरएफ, एसडीआरएफ, सेना और स्थानीय प्रशासन के राहत और बचाव अभियानों के कारण अधिकतर प्रभावित इलाके के लोगों को सुरक्षित स्थानों पर लाया गया है।  कर्नाटक में राज्य सरकार ने इस बार स्वतंत्रता दिवस समारोह को ‘‘सादे’’ तरीके से मनाने का फैसला किया। बेलगाम में वित्तमंत्री निर्मला सीतारमण ने अपनी गाड़ियों के काफिले को रोककर लोगों से उनका हालचाल जाना। उड़ीशा में संबंलपुर में हीराकुंड डैम से बाढ़ राहत के लिए पानी छोड़ा गया। 