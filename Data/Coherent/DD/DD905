पहली बार एक दिन में कोविड-19 की सबसे अधिक यानि 4 लाख 20 हजार से अधिक जांच की गई है. इससे पहले पिछले सप्ताह प्रत्येक दिन में 3.5 लाख जांच की गई थी. पिछले 24 घंटे में 4 लाख 20 हजार 898 नमूनों की जांच की गई और प्रति दस लाख आबादी पर जांच की संख्या बढ़कर 11 हजार 485 हो गई तथा अब तक की कुल जांच की संख्या 1 करोड़ 58 लाख 49 हजार 068 हो गई. इन दोनों में लगातार वृद्धि हो रही है.  इस उपलब्धि के पीछे एक बड़ा कारण प्रयोगशालाओं की संख्या में बहुत अधिक वृद्धि है. जनवरी 2020 में भारत में केवल एक प्रयोगशाला थी, जबकि अब सरकारी क्षेत्र में 902 और निजी क्षेत्र में 399 प्रयोगशालाएं हैं. आईसीएमआर द्वारा जांच के संशोधित दिशा-निर्देशों तथा सरकार के समग्र प्रयासों से बड़े पैमाने पर व्यापक जांच हुई. केंद्र सरकार ने सभी राज्यों और केंद्र शासित प्रदेशों को आक्रामक जांच के साथ टेस्ट, ट्रैक और ट्रीट की रणनीति में तेजी लाने को कहा है, जिससे शुरू में प्रतिदिन पॉजटिव मामलों की संख्या प्रतिदिन अधिक रही लेकिन बाद में इसमें कमी आई. यह केंद्र सरकार के दिल्ली में लक्षित प्रयासों से प्रदर्शित होता है. संपूर्ण देखभाल मानक के दृष्टिकोण पर आधारित कारगर और मानकीकृत नैदानिक प्रबंधन प्रोटोकॉल से मामलों पर मृत्यु दर लगातार कम हो रही है. इसका अर्थ है कि केंद्र और राज्यों तथा केंद्र शासित प्रदेशों के मिले-जुले प्रयासों से कोविड-19 से संबंधित मृत्यु दर पर काबू पाया जा सका है. यह दर शनिवार को गिरकर 2.35 प्रतिशत हो गई. विश्व के न्यूनतम मृत्यु दर वाले देशों में भारत एक है. पिछले 24 घंटों में कोविड के 32,223 रोगी स्वस्थ हुए. अब तक स्वस्थ हुए मरीजों की कुल संख्या 8 लाख 49 हजार 431 हो गई है. उधर रिकवरी दर बढ़ कर 63.54 प्रतिशत पहुंच गया है. ठीक हुए रोगियों और सक्रिय मामलों में अंतर बढ़कर 3,93,360 हो गया है.  नितेंद्र सिंह, संवाददाता 