गर्मी और उमस से परेशान लोगों के लिए अच्छी खबर, मौसम विभाग ने कहा मानसून इस हफ्ते से फिर पकड़ेगा जोर, मध्य और उत्तर भारत में होगी अच्छी बारिश, शुक्रवार तक मानसून के दिल्ली पहुंचने की संभावना।  मानसून ने फिर से रफ्तार पकड़ लिया है। मौसम विभाग के मुताबिक यह धीरे-धीरे आगे बढ़ रहा है। अगले 48 घंटे में यह मध्य और उत्तर भारत तक पहुंच जाएगा। अब तक देश के 25 फीसद से कम हिस्से में सामान्य या अधिक वर्षा रिकॉर्ड की गई है। मौसम विभाग का कहना है कि मध्य और उत्तर भारत के मैदानी इलाकों में अगले दो-तीन दिन में होने वाली बारिश से राहत मिलने की संभावना है। मौसम विभाग के मुताबिक 23 जून से फिर सक्रिय हुआ मानसून रविवार को गुजरात के सौराष्ट्र, वीरावल, अहमदाबाद, महाराष्ट्र के अमरावती और देश के पूर्वी हिस्से बंगाल व असम में सक्रिय रहा। विभाग के मुताबिक मानसून इसी हफ्ते दिल्ली में दस्तक देगा। 