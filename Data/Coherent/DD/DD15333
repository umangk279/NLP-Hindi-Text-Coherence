आसियान नेता 69वें गणतंत्र दिवस समारोह में विशेष अतिथि होंगे, यह सभी आसियान भारत-सम्मेलन में कल हिस्सा लेंगे  आसियान देशों के 10 नेता आज नई दिल्ली पहुंच रहे हैं। आसियान नेता 69वें गणतंत्र दिवस समारोह में विशेष अतिथि होंगे। यह सभी आसियान भारत सम्मेलन में कल हिस्सा लेंगे। वित्त मंत्री अरुण जेटली ने आसियान देशों के उद्योगपतियों को भरोसा दिलाया कि, सुरक्षित आर्थिक भविष्य के लिए भारत में निवेश करना हर लिहाज से लाभ का सौदा होगा। भारत जिस तरह से आर्थिक गति कर रहा है वो पूरी दुनिया में निवेश के लिए आकर्षण का स्थान बना हुआ है ये बात भारत-आसियान व्यापार और निवेश से जुड़े एक कार्यक्रम में वित्तमंत्री अरुण जेटली ने भारत और आसियान देशों से जुड़े उद्योगपतियों और दूसरे क्षेत्रों से जुड़े लोगों को संबोधित करते हुए कही। जेटली ने कहा कि आज जो भी भारत में निवेश करने की सोच रहा है वो सुरक्षित आर्थिक भविष्य देख रहा है, उन्होंने कहा कि भारत स्वास्थ्य, शिक्षा और पर्यटन जैसे सेवा क्षेत्रों में निवेशकों को आमंत्रित कर रहा है। वहीं एक कार्यक्रम में भारत-आसियान युवा पुरस्कार वितरण समारोह को संबोधित करते हुए विदेश मंत्री सुषमा स्वराज ने कहा कि भारत और आसियान देशों की दोस्ती ऐतिहासिक रूप से पुरानी है, रामायण को सभी देशों में मुख्य स्थान देना इन संबंधों को दर्शाता है। दरअसल देश में आसियान देशों और भारत के बीच सामाजिक-आर्थिक संबंधों को मजबूत करने के लिए कई कार्यक्रम आयोजित किये जा रहे हैं। इन देशों और भारत के बीच टैक्सटाइल उद्योग से जुड़े व्यापार को बढ़ावा देने के लिए दिल्ली में एक सेमिनार का आयोजन किया गया, जिसमें केन्द्रीय कपड़ा मंत्री स्मृति ईरानी ने हिस्सा लिया। इस मौके पर ईरानी ने कहा कि भारतीय कपड़ा उद्योग आसियान देशों के ब्रांड और रिटेलरों के लिए एक अच्छी जगह है और सभी को इस उद्योग की सक्षमता का फायदा उठाना चाहिए। दरअसल 25 जनवरी को भारत-आसियान संबंधों के 25 साल पूरे होने पर दिल्ली में एक बड़ा आयोजन होना है जिसमें दक्षिण-पूर्व एशिया के 10 राष्ट्राध्यक्ष हिस्सा लेंगे, जो भारत के गणतंत्र दिवस के मुख्य अतिथि भी हैं । भारत और आसियान के बीच 25 साल की इस भागीदारी पर ही आर्थिक और सामाजिक संबंधों को मजबूत करने के लिए कई सारे कार्यक्रमों का आयोजन किया जा रहा है। 