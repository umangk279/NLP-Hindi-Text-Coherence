उज्बेकिस्तान के राष्ट्रपति ने की प्रधानमंत्री नरेंद्र मोदी से वार्ता, दोनों देशों के बीच विभिन्न क्षेत्रों में आपसी सहयोग के कई समझौतों पर हुए हस्ताक्षर।  उज्बेकिस्तान के राष्ट्रपति शौकत मिर्जियोयेव दो दिन की भारत यात्रा के तहत दिल्ली में हैं। राष्ट्रपति शौकत का आज राष्ट्रपति भवन में औपचारिक स्वागत किया गया। इस मौके पर उन्होंने कहा कि भारत और उज्बेकिस्तान के बीच ऐतिहासिक संबंध रहे है और दोनों देशों के लोगों के दिलों में एक-दूसरे के प्रति विशेष स्थान रहा है। राष्ट्रपति मिर्जियोयेव की यह पहली भारत यात्रा है।  उज़्बेक राष्ट्रपति ने आज प्रधानमंत्री नरेंद्र मोदी से मुलाकात की। इससे पहले राष्ट्रपति शौकत ने राजघाट जाकर राष्ट्रपिता महात्मा गांधी को श्रद्धा सुमन अर्पित किए और उन्हें नमन किया।  राष्ट्रपति शौकत आज राष्ट्रपति राम नाथ कोविन्द और उपराष्ट्रपति वैंकेया नायडू से भी मुलाकात करेंगे। 