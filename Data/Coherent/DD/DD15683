मुंबई के कमला मिल्स क्षेत्र में बीएमसी ने अवैध निर्माण पर हथौड़ा चलाया है. इमारत में शुक्रवार को लगी भीषण आग के मामले में पुलिस ने सभी आरोपियों के लिए लुकआउट नोटिस जारी किया है.  कमला मिल परिसर में हुए हादसे के बाद अब बृहन्मुंबई नगर निगम ने कर्तव्य पालन में कोताही के आरोप में एक वार्ड अधिकारी और दो जूनियर इंजिनियरों सहित पांच अधिकारियों को निलंबित कर दिया है. शुक्रवार को जन्म दिन पार्टी के दौरान यहां एक पब में लगी आग में 14 लोगों की जानें गई थी, जिनमें अधिकांश महिलाएं थी. मुख्यमंत्री देवेंद्र फडणवीस ने शुक्रवार शाम घटनास्थल का दौरा किया और आसपास के रेस्तराओं और पबों में सुरक्षा उपायों की जांच के आदेश दिए. उन्होंने कहा कि दोषी व्यक्तियों के ख़िलाफ़ ग़ैरइरादतन हत्या का मुक़दमा चलेगा. इस बीच अब बीएमसी ने इस इलाक़े के आसपास के सभी रेस्तरां और शराबखानों की सुरक्षा अनुमति की दोबारा जांच शुरू कर दी है. 