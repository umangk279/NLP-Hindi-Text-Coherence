भुवनेश्वर में बुधवार को एक रंगारंग कार्यक्रम के जरिए 22वीं एशियाई एथलेटिक्स चैंपियनशिप की शुरुआत हुई। मेजबान भारत का लक्ष्य इस चैंपियनशिप की पदक तालिका में शीर्ष तीन में जगह बनाने पर है। 44 देशों के 800 से अधिक एथलीट 42 स्पर्धाओं में चुनौती पेश करेंगे। भारत में तीसरी बार इस प्रतियोगिता का आयोजन किया जा रहा है।  इससे पहले 1989 में दिल्ली और 2013 में पुणे में इस प्रतियोगिता का आयोजन हो चुका है। चीन प्रतियोगिता में 50 से अधिक एथलीट उतार रहा है। एशियाई चैंपियनशिप में 14 एथलीट अपने खिताब का बचाव करने उतरेंगे जिसमें रियो ओलंपिक के स्वर्ण पदक विजेता ताजिकिस्तान के गोला फेंक खिलाड़ी दिलशोद नजारोव शामिल हैं।  इस चैंपियनशिप के स्वर्ण पदक विजेता को अगस्त में लंदन में होने वाली वि चैंपियनशिप में सीधे प्रवेश मिलेगा। भारत वुहान में पिछली चैंपियनशिप में चार स्वर्ण, पांच रजत और चार कांस्य के साथ तीसरे स्थान पर रहा था लेकिन इस बार टीम को अधिक स्वर्ण के साथ अधिक पदक की उम्मीद है। 