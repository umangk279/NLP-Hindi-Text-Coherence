भारत, ब्राजील और दक्षिण अफ्रीका ने संयुक्त राष्ट्र सुरक्षा परिषद में समग्र सुधार का आह्वान किया है। विदेश मंत्री डॉ. एस जयशंकर ने कल भारत, ब्राजील और दक्षिण अफ्रीका के त्रिपक्षीय सहयोग समूह इबसा के विदेश मंत्रियों की बैठक की अध्‍यक्षता की।  मंत्रियों के बीच इबसा समूह में सहयोग आगे बढ़ाने पर विचार-विमर्श हुआ। तीनों मंत्रियों ने शांति, सुरक्षा, आतंकवाद का मुकाबला, जलवायु परिवर्तन और सतत विकास समेत विभिन्‍न विषयों पर विचारों का आदान-प्रदान किया। इबसा मंत्रियों ने कोविड-19 महामारी की स्थिति पर अपना अनुभव साझा किया और गरीबी और भूख के उन्‍मूलन के लिए बनाए गए इबसा कोष के कार्यों की सराहना की। इस अवसर पर इबसा के संयुक्‍त वक्‍तव्‍य में संयुक्‍त राष्‍ट्र सुरक्षा परिषद में व्‍यापक सुधारों की बात कही गई है। म‍ंत्रियों ने सुरक्षा परिषद में व्‍यापक सुधारों की गति तेज करने के लिए अंतरराष्‍ट्रीय समुदाय के प्रयास सुदृढ़ करने पर बल दिया। वीडियो कांफ्रेंसिंग के माध्‍यम से हुई इस बैठक में दक्षिण अफ्रीका के अंतरराष्‍ट्रीय संबंध और सहयोग मंत्री ग्रेस नालेडी मंडीसा पेन्‍डोर और ब्राजील के राष्‍ट्रीय सम्‍प्रभुता और नागरिकता विभाग के उपमंत्री एम्‍बेसेडर फैबियो मारज़ानो ने अपने-अपने प्रतिनिधि मंडलों का नेतृत्‍व किया। 