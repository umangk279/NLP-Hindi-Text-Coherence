उत्तर कोरिया के नेता किम जोंग उन ने अब और परमाणु मिसाइल परीक्षण नहीं करने की घोषणा की है. दक्षिण कोरिया और अमेरिका के साथ प्रस्तावित बातचीत के मद्देनजर उत्तर कोरिया ने ये घोषणा की है. अमेरिका और जापान ने उत्तर कोरिया के इस कदम का स्वागत किया है.  उत्तर कोरिया के तानाशाह किम जोंग उन ने शांति की ओर एक बड़ा कदम उठाते हुए विवादास्पद परमाणु कार्यक्रम और मिसाइल परीक्षण रोकने का एलान कर दिया है. इसके अलावा सभी परमाणु परीक्षण स्थलों को भी बंद करने की घोषणा की. दक्षिण कोरिया की न्यूज़ एजेंसी योन्हप के मुताबिक, ‘21 अप्रैल से उत्तर कोरिया परमाणु मिसाइलों और अंतरमहाद्वीपीय बैलिस्टिक मिसाइलों के परीक्षण को रोक देगा.’ ख़बरों के मुताबिक उत्तर कोरिया की सत्तारूढ़ वर्कर्स पार्टी की बैठक के बाद ये फ़ैसला लिया गया. यह घोषणा अगले सप्ताह उत्तर कोरिया और दक्षिण कोरिया के नेताओं की बैठक से पहले की गई है. गौरतलब है कि अगले महीने किम जोंग उन और अमेरिकी राष्ट्रपति डोनॉल्ड ट्रंप की बहुप्रतीक्षित वार्ता भी प्रस्तावित है. हालांकि अभी भी यह स्पष्ट संकेत नहीं दिया गया कि उत्तर कोरिया अपने परमाणु शस्त्रागार में भी कमी लाएगा? अमेरिका के राष्ट्रपति डोनॉल्ड ट्रंप ने इस पर खुशी जताते हुए कहा है कि, ‘उत्तर कोरिया सभी परमाणु परीक्षणों और बड़े परीक्षण ठिकानों को बंद करने के लिए तैयार हो गया है. यह उत्तर कोरिया और पूरी दुनिया के लिए एक बहुत अच्छी ख़बर है. यह एक बड़ी सफलता है. हम आगामी मुलाक़ात को लेकर आशावान हैं.’ जापान ने भी उत्तर कोरिया के कदम स्वागत करते हुए कहा कि उत्तर कोरिया इस फैसले को आगे बढ़ाने वाला है. लेकिन साथ ही जापान ने परमाणु निशस्त्रीकरण के सत्यापन पर भी जोर दिया. परमाणु हथियार कार्यक्रम चलाने के कारण उत्तर कोरिया पर संयुक्त राष्ट्र ने अंतरराष्ट्रीय प्रतिबंध लगा रखे हैं. पिछले साल नवंबर में उत्तर कोरिया ने अंतरमहाद्वीपीय बैलिस्टिक मिसाइल का सफलतापूर्वक परीक्षण करने का दावा किया था और ये भी कहा था कि ये मिसाइल अमेरिका तक मार करने में सक्षम हैं. उत्तर कोरिया के मिसाइल परीक्षण की वजह से अमेरिका के साथ उसका टकराव काफी बढ़ गया था और एक समय दोनों देश युद्ध के मुहाने तक पहुंच गए थे. हालांकि पिछले कुछ समय से किम जोंग उन का रुख नरम है. दक्षिण कोरिया के साथ दोबारा बातचीत शुरू करने के बाद किम जोंग उन की ट्रंप के साथ मुलाकात प्रस्तावित है. 