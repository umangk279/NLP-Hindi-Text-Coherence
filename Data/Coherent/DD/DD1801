बांग्लादेश के एक कोच और पूर्व प्रथम श्रेणी क्रिकेटर अशिकुर रहमान कोरोना वायरस से संक्रमित हैं और उनका अभी इलाज चल रहा है। वह अभी बांग्लादेश के ‘डेवलपमेंट कोच’ हैं। वह बांग्लादेश महिला टीम के सहायक कोच भी रह चुके हैं।     बांग्लादेश क्रिकेट बोर्ड (बीसीबी) की मीडिया समिति के प्रमुख मोहम्मद जलाल यूनुस ने पीटीआई-भाषा को बताया कि रहमान का अभी मुग्धा अस्पताल में उपचार किया जा रहा है। उन्होंने बुधवार को कहा, ‘‘वह अपनी छाती में जकड़न महसूस कर रहे थे। हम उनके शीघ्र स्वास्थ्य लाभ की कामना कर रहे हैं। ’’ रहमान ने इससे पहले स्वयं खुलासा किया कि वह इस घातक वायरस से संक्रमित हो गये हैं। रहमान ने ‘क्रिकबज’ वेबसाइट से कहा, ‘‘मुझे कल (सोमवार) रिपोर्ट मिली जिसके अनुसार कोविड-19 के लिये मेरा परीक्षण पॉजीटिव आया है।’’ उन्होंने कहा, ‘‘पहले मैं समझ नहीं पाया। मुझे लगा कि मेरे टॉंसिल में सूजन आ गयी है। इसके बाद मुझे बुखार आने लगा और फिर छाती दर्द करने लगी। मैं चिकित्सक के पास गया और अपना परीक्षण करवाया। ’’ रहमान 2002 में बांग्लादेश की अंडर-19 विश्व कप टीम के सदस्य थे लेकिन वह कभी सीनियर टीम में जगह नहीं बना पाये। उन्होंने 15 प्रथम श्रेणी मैच और 18 लिस्ट ए मैच खेले हैं। वह अभी बांग्लादेश के ‘डेवलपमेंट कोच’ हैं। वह बांग्लादेश महिला टीम के सहायक कोच भी रह चुके हैं। बांग्लादेश में 16,000 से अधिक लोग कोरोना वायरस से संक्रमित हैं जबकि अभी तक 250 से अधिक लोगों की मौत हो चुकी है।     