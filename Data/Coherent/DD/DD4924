मामल्लपुरम के शोर मंदिर परिसर में चीन के राष्ट्रपति के स्वागत में सांस्कृतिक कार्यक्रम का आयोजन। राष्ट्रपति शी जिनपिंग, समृद्ध भारतीय वास्तुकला, मूर्तिकला और धार्मिक इतिहास की गाथाओं से हुए रूबरू  दो दिवसीय यात्रा पर भारत आए चीन के राष्ट्रपति शी जिनपिंग जब चेन्नई हवाई अड्डे पर उतरे तो उनका पारंपरिक तरीके से स्वागत तो किया ही गया वहीं इस दौरान विशेष सांस्कृतिक छठा भी देखने को मिली। गौरतलब है कि इससे पूर्व भी पीएम मोदी की चीन यात्रा और राष्ट्रपति शी जिनपिंग की भारत यात्रा के दौरान सांस्कृतिक झलकियां देखनो को मिली हैं।  चीनी राष्ट्रपति शी जिनपिंग और प्रधानमंत्री की अनौपचारिक शिखर वार्ता के लिए चेन्नई आज सुबह से ही तैयार था। दोपहर दो बजे जैसे ही शी जिनपिंग का हवाई जहाज़ चेन्नई पहुंचा। हवाईअड्डे पर बड़ी संख्या में खड़े कलाकार स्वागत में थिरक उठे। ये पहला मौक़ा था जब राष्ट्रपति शी-जिनपिंग दोनों देश के बीच हो रहे अनौपचारिक शिखर सम्मेलन के लिए पहुंचे। अगवानी तमिलनाडु के राज्यपाल बनवारीलाल पुरोहित  तमिलनाडु के मुख्यमंत्री ई के पलानीस्वामी और विधानसभा के अध्यक्ष पी धनपाल ने की। पारंपरिक परिधानों में सजे-धजे कलाकार लय में भारतीय समृद्ध विरासत की छटा बिखेर रहे थे। राष्ट्रपति शी ने रूक कर इस मनमोहक अंदाज को देखा। मेहमान नवाजी में यूं तो भारत की सानी नहीं है लेकिन मई 2015 में जब प्रधानमंत्री मोदी चीन की पहली अधिकारिक यात्रा पर राष्ट्रपति शी-जिनपिंग के गृह नगर शियान गए थे उस वक़्त भी एअरपोर्ट पर ही चीन ने भी एक बेहतर मेजबान की झलक दिखाई दी। दरअसल दोनों देश की परंपराओं में साझी विरासत कहीं ना कहीं मौजूद है यही वजह है कि मेहमान नवाजी में दोनों देशों ने मिसाल पेश की है। साल 2014 के सितंबर में जब चीन के राष्ट्पति भारत में नई सरकार बनने के कार्यकाल में पहली बार अधिकारिक यात्रा पर आए थे तब भी भारत ने अहमदाबाद में अपनी समृद्ध विरासत की झलक दिखाई थी। सांस्कृतिक संबंध की डोर की कूटनीति में अपनी अहम भूमिका है। यही वजह रही जब भारत-चीन के बीच आपसी हित के कई पेचीदा मामलों में दोनों ही देश एक बेहतर विकल्प निकाल सके। चेन्नई की सड़को पर भारत-चीन के झण्डे हाथ में लिए खड़े बच्चे प्रधानमंत्री मोदी और राष्ट्रपति शी-जिनपिंग की मुलाक़ात में भारत-चीन के संबंधों में बीते कल की मिठास के साथ भविष्य की साझेदारी देख रहे हैं। 