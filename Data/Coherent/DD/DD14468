प्रधानमंत्री ने बीजापुर के जांगला में बने ग्रामीण बीपीओ का दौरा किया. उन्होंने वहां कर्मियों से मुलाकात की. इसके बाद प्रधानमंत्री नरेंद्र मोदी ने जांगला के स्वास्थ्य और कल्याण केंद्र का भी शुभारंभ किया.  पीएम मोदी ने प्रदर्शनी स्थल पर टैबलेट से लैस मॉडल के रूप में स्थापित आंगनबाड़ी कर्मियों के कामकाज को भी देखा. जांगला क्षेत्र के लिए एसबीआई की ब्रांच का भी उद्घाटन किया. इस इलाके में बैंकिंग सुविधाएं बढ़ाने की दिशा में ये एक क़दम है. प्रधानमंत्री ने बीजापुर में विद्यार्थियों से लेकर खिलाड़ियों तक सभी से मुलाक़ात की. प्रधानमंत्री ने आयुष्मान भारत को स्वास्थ्य क्षेत्र के लिए एक बड़ा क़दम बताया. आयुष्मान भारत के तहत देश भर में वेलनेंस केंद्र बनेंगे और 2022 तक इनकी संख्या बढ़कर 1.5 लाख तक होगी. बीजापुर जांगला में प्रधानमंत्री मोदी ने आदिवासी बहुल उत्तर बस्तर इलाक़े में कई परियोजनाओं का उद्घाटन किया. उन्होने आदिवासी समुदाय के लिए ख़ास वनधन योजना का शुभारंभ किया. जांगला में उत्तर बस्तर की जनता को दल्लीराजहरा से भानुप्रतापपुर को जोड़ने वाली निर्मित रेल लाइन और यात्री ट्रेन की भी सौगात दी. इसके साथ ही उत्तर बस्तर भी वृहत रेल सेवा से जुड़ जाएगा. गौरतलब है कि बस्तर रेल नेटवर्क से तो जुड़ा है लेकिन यहां कभी नियमित रूप से यात्री रेल सेवा नहीं थी. प्रधानमंत्री ने ज़िले के लिए नए डायलिसिस सेंटर का उद्घाटन किया. उन्होंने जांगला के कार्यक्रम में ही छत्तीसगढ़ सरकार की बस्तर नेट परियोजना के प्रथम चरण का शुभारंभ भी किया. इसके तहत बस्तर अंचल के दूर-दराज के गांवों तक इंटरनेट की पहुंच बढ़ाने की योजना है. प्रधानमंत्री ने बस्तर इलाके में संपर्क बढ़ाने के लिए 658 करोड़ की लागत से बनने वाली 735 किमी सड़क परियोजना का भी शिलान्यास किया. उन्होंने ग्रामीण क्षेत्र के लिए प्रधानमंत्री ग्राम सड़क योजना के तहत 1045 करोड़ की लागत से 1988 किमी में बनने वाली सड़क परियोजना का शुभारंभ किया. ग्रामीण इलाक़ों में बुनियादी सुविधाओं को बढ़ाने के साथ ही बीजापुर में पीने का साफ पानी उपलब्ध कराने की एक परियोजना भी प्रधानमंत्री ने शुरू की. इसके अलावा उन्होंने बस्तर को रायपुर से जोड़ने वाले इंद्रावती नदी के पुल निर्माण का शिलान्यास और मेगाचल नदी पर बनने वाले पुल निर्माण का भी शिलान्यास किया. प्रधानमंत्री ने बीजापुर में विकास की बयार के बीच लोगों से हिंसा का रास्ता छोड़ समृद्धि का रास्ता अपनाने की अपील की. विकास की इन परियोजनाओं के अलावा प्रधानमंत्री केंद्र और राज्य की अलग-अलग योजनाओं से लाभान्वित लोगों से भी मुखातिब हुए. उन्होंने प्रधानमंत्री मातृत्व वन्दना योजना के तहत लाभार्थियों को 5-5 हज़ार के चेक प्रदान किया. ग्रामीण क्षेत्र में महिलाओं को धुंए से मुक्ति दिलाने वाली योजना उज्ज्वला का कनेक्शन भी एक लाभार्थी को प्रदान किया. प्रधानमंत्री ने एक बुजुर्ग महिला को सुनने का यंत्र प्रदान दिया. साथ ही इमली के बीज अलग करने का यंत्र भी भेंट किया. इससे अब लोग आसानी से अपना उत्पादन बढ़ा सकेंगे. प्रधानमंत्री ने एक आदिवासी महिला को खुद बड़ी सहजता से सम्मानित करते हुए चप्पल पहनाई. सौर सुजला योजना के तहत किसानों को सोलर पम्प प्रदान किए गए. रोजगार के लिए उन्होंने लाभार्थियों को ई-रिक्शा भी प्रदान किए. प्रधानमंत्री ने इस मौके पर डॉ अंबेडकर के सामाजिक न्याय को याद किया.   