राजधानी में कोरोना के ताजा स्थिति को देखते हुए दिल्ली सरकार ने फैसला किया है कि फिलहाल लॉकडाउन में दिल्ली वासियों को किसी तरह की ढील नहीं दी जाएगी।     मुख्यमंत्री अरविंद केजरीवाल ने कहा कि दिल्ली के सभी 11 जिले हॉटस्‍पॉट घोषित किए गए हैं। देश की कुल दो प्रतिशत जनसंख्या दिल्ली में रहती है, लेकिन देश में आये कोरोना के कुल मामलों में से 12 प्रतिशत मरीज दिल्ली में मिले हैं।  केजरीवाल ने कहा कि एक सप्ताह बाद दोबारा विशेषज्ञों के साथ समीक्षा की जाएगी और उसके बाद जरूरत होने पर लॉकडाउन में कुछ राहत दी जा सकती है। मुख्यमंत्री केजरीवाल ने कहा कि दिल्ली में फिलहाल कोरोना के मामले बढ़ रहे है, जो चिंता का विषय है। कल 736 लोगों की जांच रिपोर्ट में 186 लोगों में कोरोना मिला है। मुख्यमंत्री ने दिल्ली वासियों से एक बार फिर अपील की है कि सभी लोग लॉकडाउन में अनुशासन का कड़ाई से पालन करें। 