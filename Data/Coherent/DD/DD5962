महाराष्ट्र के कोल्हापुर और सांगली जिलों में भारी बारिश से प्रभावित लोगों को सहायता मुहैया कराने के लिए भारतीय नौसेना की पांच बचाव टीमें काम पर लग गई हैं.  पश्चिमी महाराष्ट्र में पिछले कुछ दिनों में हुई भारी बारिश के कारण कोल्हापुर और सांगली बुरी तरह प्रभावित हुए हैं. कोल्हापुर में बाढ़ के कारण तीन गांवों के करीब 7,000 लोग फंसे हुए थे. मंगलवार को दोनों जिलों में 50,000 से अधिक लोगों को बाहर निकाला गया. एक रक्षा प्रवक्ता ने बताया, ‘‘इलाके में भारी बारिश के कारण प्रभावित स्थानीय लोगों की सहायता के लिए राज्य प्रशासन के आग्रह पर पश्चिमी नौसेना कमान की पांच टीमों को राहत कार्य में लगाया गया है.’’ उन्होंने बताया कि बचाव टीमों ने शुरू में लोगों को हेलीकॉप्टर से बाहर निकालने की योजना बनाई लेकिन खराब मौसम के कारण हेलीकॉप्टर को उड़ने की अनुमति नहीं दी गई. अधिकारी ने बताया कि प्रभावित इलाकों से लोगों को हेलीकॉप्टर से निकालने के लिए नौसेना की पांच अतिरिक्त बाढ़ राहत टीमें बुधवार को सुबह मुंबई से निकलने के लिए तैयार हैं. इस बीच, गोवा नौसेना ने कोल्हापुर में बचाव कार्यों के लिए गोताखोरों की चार टीमों को भी भेजा है. 