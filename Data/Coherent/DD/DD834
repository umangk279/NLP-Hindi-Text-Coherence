भारत के पूर्व ऑलराउंडर युवराज सिंह ने बुधवार को स्टुअर्ट ब्रॉड की जमकर सराहना की, जबकि 13 साल पहले उन्होंने इंग्लैंड के इस तेज गेंदबाज के एक ओवर में छह छक्के जड़कर रिकॉर्ड बनाया था.  ब्रॉड मंगलवार को टेस्ट क्रिकेट में 500 विकेट चटकाने वाले चौथे तेज गेंदबाज जबकि कुल सातवें गेंदबाज बने. 34 साल के ब्रॉड ने वेस्टइंडीज के खिलाफ मैनचेस्टर में तीसरे और अंतिम टेस्ट के पांचवें दिन क्रेग ब्रेथवेट को आउट करके यह उपलब्धि हासिल की. युवराज ने ट्विटर पर अपने प्रशंसकों से कहा कि वह इंग्लैंड के इस तेज गेंदबाज की कड़ी मेहनत और उपलब्धि की सराहना करें. युवराज ने ट्वीट किया, ‘‘मुझे यकीन है कि मैं जब भी स्टुअर्ट ब्रॉड के बारे में लिखूंगा तो लोग इसे छह छक्के जड़ने से रोकेंगे. आज मैं अपने सभी प्रशंसकों से आग्रह करता हूं कि वह उसकी सराहना करें जो उसे हासिल किया है. 500 टेस्ट विकेट मजाक नहीं हैं. इसके लिए कड़ी मेहनत और प्रतिबद्धता की जरूरत पड़ती है. ब्रॉड आप लीजेंड हैं. सलाम.’’ ब्रॉड अपने अंतरराष्ट्रीय करियर के दूसरे ही साल में थे, जब युवराज ने सितंबर 2007 में डरबन में विश्व टी-20 मैच के दौरान उनके एक ओवर में छह छक्के जड़े थे. भारतीय पारी के 19वें ओवर में युवराज ने ब्रॉड पर छह छक्के जड़ते हुए सिर्फ 12 गेंद में अर्धशतक पूरा किया था, जो अब भी टी-20 प्रारूप का सबसे तेज अर्धशतक है. तब से ब्रॉड इंग्लैंड की ओर से 140 टेस्ट, 121 वनडे और 56 टी-20 अंतरराष्ट्रीय मैच खेल चुके हैं और उनके नाम पर 744 अंतरराष्ट्रीय विकेट दर्ज हैं. टेस्ट क्रिकेट में 500 से अधिक विकेट चटकाने वाले तेज गेंदबाजों में ब्रॉड (501) के साथी तेज गेंदबाज जेम्स एंडरसन (589), ग्लेन मैकग्रा (563) और कर्टनी वाल्श (519) शामिल हैं. महान स्पिनर मुथैया मुरलीधरन 800 टेस्ट विकेट के साथ सबसे सफल गेंदबाज हैं जबकि उनके बाद शेन वार्न (708) और अनिल कुंबले (619) का नंबर आता है. 