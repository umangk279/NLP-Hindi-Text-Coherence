संसद के दोनों सदनों में लगातार 11 वें दिन फिर वही कहानी दुहरायी गयी । लोकसभा और राज्यसभा की कार्यवाही कांग्रेस समेत कुछ और दलों की ओर से जारी शोर शराबे और हंगामे की भेंट चढ़ गयी ।  संसद के दोनों सदनों की कार्यवाही विपक्षी सदस्‍यों के लगातार हंगामे के कारण बाधित हो रही है। संसद के दोनों सदनो में सिर्फ हंगामा होने के चलते कल भी कोई कामकाज नही हो पाया। कांग्रेस समेत विपक्षी दलो के शोर शराबे से संसद में तमाम महत्पूर्ण बिल अटके पड़े है। हंगामे के बीच सरकार की ओर से साफ कहा गया कि उसे अविश्वास प्रस्ताव सहित किसी भी मुद्दे पर चर्चा करने से कोई परहेज नहीं है। लेकिन इसके बावजूद सदन में हंगामा जारी रहा। सबसे पहले बात लोकसभा की । लोकसभा की बैठक शुरू होते ही टीडीपी, वाईएसआर कांग्रेस, अन्नाद्रमुक और टीआरएस के सदस्यों ने तमाम मसलों को लेकर आसन के समीप आकर नारेबाजी की। हंगामे के कारण कु देर बाद ही बैठक दोपहर 12 बजे तक के लिए स्थगित कर दी गयी। दोपहर 12 बजे सदन की बैठक फिर शुरू होने पर भी हंगामा जारी रहा और सदन दिन भर के लिए स्थगित हो गया । शोरगुल के बीच ही लोकसभाध्यक्ष ने टीडीपी और वाईएसआर कांग्रेस के अविश्वास प्रस्ताव के नोटिस का उल्लेख किया और कहा कि सदन में व्यवस्था नहीं है इसलिए प्रस्ताव को लेना संभव नहीं है । लोकसभा में जारी हंगामे के बीच सरकार की ओर से स्पष्ट तौर पर कहा गया कि उसे अविश्वास प्रस्ताव सहित किसी भी मुद्दे पर चर्चा करने से कोई परहेज नहीं है । सरकार ने विपक्ष से सदन चलाने में सहयोग की अपील की । उधर, राज्यसभा में भी इन्हीं मुद्दों को लेकर गतिरोध बना रहा और बिना किसी कामकाज के सदन दिन भर के लिए स्थगित हो गया । सदन की बैठक शुरु होते ही एआईएडीएमके , डीएमके और टीडीपी समेत कुछ दलों के सदस्य आसन के समक्ष आ गए। सभापति ने हंगामा कर रहे सदस्यों से सदन की कार्यवाही चलने देने का अनुरोध करते हुए कहा कि लगातार हंगामे से संसद मजाक का विषय बन जाएगी। टीडीपी समेत कुछ दलों के हंगामे की व़जह से बजट सत्र के दूसरे चरण में दोनों सदनों में लगातार गतिरोध कायम है और हंगामे में पारित वित्त विधेयक और दो बिलों को छोडकर कुछ काम नहीं हुआ है। 