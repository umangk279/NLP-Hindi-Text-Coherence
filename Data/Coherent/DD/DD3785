प्रधानमंत्री नरेंद्र मोदी ने रविवार को मन की बात कार्यक्रम के 2019 के अंतिम और 60वें एपिसोड में जनता को संबोधित किया. पीएम ने कहा कि भारत के लिए आने वाला दशक केवल युवाओं के विकास के लिए नहीं होगा, बल्कि युवाओं की क्षमताओं से प्रेरित राष्ट्र का विकास भी होगा.  प्रधानमंत्री नरेंद्र मोदी ने इस साल यानि 2019 की आखिरी मन की बात देशवासियों के साथ साझा की. कार्यक्रम की शुरुआत में पीएम ने 21वीं सदी के तीसरे दशक में प्रवेश करने के लिए और 2020 के आगमन की देश की जनता को शुभकामनाएं दी. 21वीं सदी में जन्म लेने वाले युवा देश के विकास में सक्रिय भूमिका निभाने जा रहे हैं. पीएम ने कहा कि हमारी युवा पीढ़ी बहुत ही अनुभवी है और कुछ नया और अलग करने का हमेशा उनका सपना होता है. पीएम ने कहा कि आज का युवा सोशल मीडिया जेनरेशन है. युवा व्यवस्था को पसंद करते हैं और अच्छा नहीं लगने पर सवाल भी उठाते हैं और मैं इसे अच्छा मानता हूं. 12 जनवरी को विवेकानंद जयंती है. पीएम ने युवाओं से विवेकानंद जयंती पर इस दशक में, अपने इस दायित्व पर जरूर चिंतन करने और कोई संकल्प लेने का संदेश दिया. पीएम ने विवेकानंद रॉक मेमोरियल के पचास साल पूरे होने पर कहा कि इस स्थान ने हर वर्ग के लोगों को राष्ट्रभक्ति के लिए प्रेरित किया है. प्रधानमंत्री ने मन की बात कार्यक्रम में भारतीय खगोल विज्ञान के प्राचीन और गौरवशाली इतिहास के साथ-साथ नेविगेशन तकनीक का भी जिक्र किया. पीएम ने पुणे के निकट बने विशालकाय Meter Wave telescope की जानकारी भी देश की जनता के साथ साझा की. प्रधानमंत्री नरेंद्र मोदी ने 2019 के अंतिम मन की बात कार्यक्रम में देश में युवाओं के रोल, विवेकानंद रॉक मेमोरियल के 50 साल पूरे होने, खगोल विज्ञान, टेलीस्कोप समेत विभिन्न विषयों पर लोगों के विचारों को जाना और अपने विचारों का आदान-प्रदान किया. 