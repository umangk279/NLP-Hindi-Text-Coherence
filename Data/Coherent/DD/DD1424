देश की सबसे बड़ी कार निर्माता कंपनी मारुति सुजुकी इंडिया ने बताया कि उसने वाहन ऋणों के लिए महिंद्रा फाइनेंस के साथ समझौता किया है। इस समझौते के अनुसार ग्राहक ऋण के लिए महिंद्रा फाइनेंस के व्यापक विकल्पों का लाभ उठा सकते हैं।   मारुति सुजुकी इंडिया (एमएसआई) ने मंगलवार को कहा कि उसने वाहन ऋणों के लिए महिंद्रा फाइनेंस के साथ समझौता किया है। एमएसआई ने एक बयान में कहा कि समझौते के अनुसार ग्राहक कार ऋण के लिए महिंद्रा फाइनेंस के व्यापक विकल्पों का लाभ उठा सकते हैं। बयान के मुताबिक कोविड-19 महामारी के दौरान व्यक्तिगत आवाजाही बाधित होने के मद्देनजर लोगों को आसानी से धन उपलब्ध कराने के लिए यह कदम उठाया गया है। एमएसआई के कार्यकारी निदेशक (विपणन और बिक्री) शशांक श्रीवास्तव ने कहा कि महिंद्रा फाइनेंस पूरे भारत में व्यापक पहुंच वाली गैर-बैंकिंग वित्त कंपनी (एनबीएफसी) है और उसे अर्ध-ग्रामीण, ग्रामीण और बिना आय प्रमाण वाले ग्राहकों सहित सभी तरह के ग्राहकों को कर्ज देने में महारत हासिल है। उन्होंने कहा कि मारुति की खुदरा बिक्री का एक तिहाई से अधिक हिस्सा ग्रामीण भारत से आता है। 