केंद्र की नौकरियों को लेकर मोदी सरकार का बड़ा प्लान, सभी मंत्रालयों को दिए समयबद्ध तरीके से खाली पदों को भरने के निर्देश.  नौकरियों के ज्यादा अवसर पैदा करने के लिए मोदी सरकार ने बड़ा कदम उठाया है। केंद्र में खाली पड़े पदों पर भर्ती के लिए सरकार बड़ा अभियान चलाएगी। इसके लिए केंद्र के कार्मिक और प्रशिक्षण विभाग यानी डीओपीटी ने सभी मंत्रालयों और विभागों को 21 जनवरी को चिट्ठी लिखी है, जिसमें केंद्र के खाली पदों को भरने के लिए समयबद्ध तरीके से और तुरत कदम उठाने के लिए कहा गया है। डीओपीटी के पत्र के मुताबिक निवेश और विकास को लेकर बने कैबिनेट समिति की बैठक में लिए गए फैसले के आधार पर ये निर्देश जारी किए गए हैं। प्रधानमंत्री इस कैबिनेट समिति के अध्यक्ष हैं, जिसकी पिछले 23 दिसंबर को हुई बैठक में ये निर्णय हुआ। इसमें सभी मौजूदा रिक्तियों को भरने के लिए  तमाम मंत्रालयों और विभागों को निर्देश दिया गया था। डीओपीटी ने निर्देश दिए गए हैं कि सभी मंत्रालय और विभाग जल्द से जल्द इस संबंध में जरूरी कदम उठाए और एक्शन टेकन रिपोर्ट, डीओपीटी को भेजें। ये निर्देश केंद्र में सीधी भर्ती वाले पदों के लिए दिए गए हैं। दरअसल ग्रुप ए, बी और ग्रुप सी के पदों पर केंद्र सीधी भर्ती करता है। सभी मंत्रालयों से कहा गया है कि अपने खाली पदों पर भर्ती करने के लिए यूपीएससी और एसएससी या अन्य संबंधित एजेंसियों से तुरत संपर्क किया जाए। निर्देश ये भी दिया गया है कि इस संबंध में कार्रवाई रिपोर्ट हर महीने भेजी जाए और वो भी महीने की 5 तारीख तक। विभागों को बाकायदा ये बताने के लिए भी कहा गया है कि अगर किसी भी तरह की देरी भर्तियों में होती है तो डीओपीटी को इसके बारे में सूचित भी किया जाए। मकसद ये है कि पूरी भर्ती प्रक्रिया ना सिर्फ़ तेज़ी से चले बल्कि उन विभागों की भी पहचान हो, जो इन निर्देशों के पालन में ढीले हैं। सुधाकर दास की रिपोर्ट 