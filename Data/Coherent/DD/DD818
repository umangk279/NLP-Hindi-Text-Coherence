स्वतंत्रता दिवस से पहले केंद्रीय गृह मंत्रालय ने सभी राज्यों और केन्द्रशासित प्रदेशों को राष्ट्रीय ध्वज के उचित सम्मान के लिए दिशानिर्देश जारी किया है। खासतौर से सबको प्लास्टिक से बने राष्ट्रीय ध्वज के इस्तेमाल के विरुद्ध परामर्श जारी किया गया है। राज्यों के साथ ही केंद्र से जुड़े सभी विभागों और अहम संस्थानों को भी परामर्श जारी करके राष्ट्रीय सम्मान अनादर रोकथाम अधिनियम, 1971 और भारत की ध्वज संहिता, 2002 में शामिल प्रावधानों का पालन करने को कहा गया है।   राष्ट्रीय ध्वज को लेकर हो जागरुकता   गृह मंत्रालय के ध्यान में यह बात आई है कि महत्वपूर्ण राष्ट्रीय, सांस्कृतिक और खेल आयोजनों के अवसर पर कागज के बने राष्ट्रीय ध्वज के स्थान पर प्लास्टिक से बने राष्ट्रीय ध्वज का उपयोग किया जाता है। प्लास्टिक से बने ध्वज कागज से बने ध्वज की तरह स्वभाविक तरीके से नष्ट नहीं होते। ऐसे में ध्वज की गरिमा को देखते हुए प्लास्टिक से बने ध्वज व्यावहारिक समस्या है। परामर्श में कहा गया है कि राष्ट्रीय, सांस्कृतिक और खेल आयोजनों के अवसर पर भारतीय ध्वज संहिता, 2002 के प्रावधानों के अनुसार केवल कागज से बने ध्वज का उपयोग किया जाना चाहिए। कागज से बने झंडों का तिरस्कार नहीं किया जाना चाहिए और आयोजन के बाद इसे जमीन पर नहीं फेंका जाना चाहिए। राज्यों को ये सलाह भी दी गई है कि इलेक्ट्रोनिक और प्रिंट मीडिया में प्लास्टिक से बने राष्ट्रीय ध्वज के उपयोग को रोकने के लिए व्यापक प्रचार-प्रसार किया जाना चाहिए। संवाददाता सुधाकर दास की रिपोर्ट 