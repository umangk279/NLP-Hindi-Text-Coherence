अमेरिका में कांग्रेस के दोनों सदनों के लिए ज्यादातर राज्यों में मध्यावधि चुनाव के लिए मतदान ख़त्म, लाखों अमेरिकी नागरिकों ने सुबह ही किया मतदान, शुरूआती एक्ज़िट पोल के अनुसार, राष्ट्रपति ट्रंप की नीतियों को लेकर अमेरिकी नागरिकों के विचार बंटे  अमेरिका में कांग्रेस के दोनों सदनों को नियंत्रित करने के लिए ज्यादात्तर हिस्सों में मध्यावधि चुनाव संपन्न हो चुका है। मध्यावधि चुनाव को लेकर मतदाताओं में विशेष उत्साह देखा गया और भारी संख्या में मतदान देखने को मिला है। ये चुनाव इसलिए भी काफी अहम हैं क्योंकि इनमें राष्ट्रपति ट्रंप के पिछले दो साल के कामकाज का परीक्षण परिणामों के रूप में निकलेगा। मंगलवार को शुरू हुए मतदान में सीनेट यानी अमेरिकी संसद के उच्च सदन की 100 में से 35 सीटों और प्रतिनिधि सभा यानी निचले सदन की सभी 435 सीटों के लिए सांसद चुने जाने हैं। इनमें कई राज्यों के गवर्नर भी चुने जाएंगे। ओपिनियन पोल के संकेत बताते हैं कि इस मतदान में ट्रंप की रिपब्लिकन पार्टी की तरफ मतदाताओं का रुझान बहुत अधिक न होकर विपक्षी डेमोक्रेटों की तरफ है। वैसे भी पिछले 84 साल में रिपब्लिकन पार्टी ने यह चुनाव सिर्फ तीन बार ही जीता है। 