लोकसभा चुनाव के दूसरे चरण में आज 95 लोकसभा सीटों के लिए मतदान हो रहा है. ये 95 सीटें देश के 11 राज्यों और केंद्र शासित प्रदेशों में फैली हुई हैं. आज के चुनाव में उत्तर प्रदेश की 8, कर्नाटक की 14, महाराष्ट्र की 10 और जम्मू-कश्मीर की 2 सीटों के लिए मतदान हो रहा है. तमिलनाडु की 38 सीटों के लिए भी इसी चरण में मतदान . श्रीनगर के अलावा सबसे चुनौतीपूर्ण चुनाव पश्चिम बंगाल की 3 लोकसभा सीटों पर होगा. पहले चरण में पश्चिम बंगाल के चुनावों में भाजपा ने गंभीर धांधली के आरोप लगाए थे. जिसके बाद चुनाव आयोग ने वहां पैरामिलिट्री फोर्स की तादाद बढ़ा दी है.  लोकसभा की 543 में से 95 सीटों पर आज सुबह से मतदान जारी है. अधिकांश संसदीय निर्वाचन क्षेत्रों में मतदान का समय सुबह 7 बजे से शाम 6 बजे के बीच है. हालांकि वामपंथी उग्रवाद से प्रभावित क्षेत्रों और पूर्वोत्‍तर राज्‍यों में मतदान समाप्ति का समय अलग-अलग है. आज जिन 95 सीटों पर मतदान हो रहा है, वो 11 राज्यों और 1 केंद्र शासित प्रदेशों में फैली हैं. इस चरण में 15 करोड़ से ज्यादा मतदाता अपने मताधिकार का इस्तेमाल करेंगे और 1,596 उम्मीदवारों के भाग्य का फैसला कर देंगे. दूसरे चरण में तमिलनाडु की 39 में से 38 सीटों के अलावा कर्नाटक की 28 में से 14, महाराष्ट्र की 48 में से 10,  उत्तर प्रदेश की 80 में से 8, बिहार की 40 में से 5, जम्मू-कश्मीर की 6 में से 2 और पश्चिम बंगाल की 42 में से 3 सीटों के लिए चुनाव होगा. इसके अलावा ओडिशा की 5, असम की 5, छत्तीसगढ़ की 3, मणिपुर की 1 और पुडुचेरी की 1 सीट पर भी मतदान हो रहा है. ओडिशा विधानसभा चुनावों के दूसरे चरण के लिए भी वोट डाले जा रहै हैं. इस चरण में राज्य विधानसभा की 35 सीटों के लिए मतदान हो रहा है. साथ ही तमिलनाडु की 18 विधानसभा सीटों के लिए भी उपचुनाव भी हो रहा है. स्वतंत्र और निष्पक्ष चुनाव कराने के लिए बड़ी संख्या में सुरक्षाकर्मी तैनात किए जाएंगे. इनमें केंद्रीय और राज्य के सुरक्षाकर्मी शामिल हैं. सबसे पहले बात तमिलनाडु की करें तो राज्य में लोकसभा की 39 में से 38 सीटों के लिए मतदान हो रहा है. एक सीट वेल्लूर पर चुनाव आयोग ने चुनाव रद्द कर दिया है. दूसरे चरण में महाराष्ट्र की 10 और कर्नाटक की 14 सीटों पर भी मतदान हो रहा है । दोनों ही राज्यों में मतदान की तैयारियां पूरी हो गई हैं इस चरण में उत्तर प्रदेश की जिन आठ सीटों पर चुनाव होना है उनमें आगरा, मथुरा, नगीना, अमरोहा, बुलंदशहर, अलीगढ़, हाथरस और फतेहपुर सीकरी शामिल हैं. राज्य में सारी तैयारियां पूरी हो गई हैं. पश्चिम बंगाल, छत्तीसगढ, असम और ओडिशा में मतदान हो रहा है.  बिहार की किशनगंज, कटिहार, पूर्णियां, भागलपुर और बांका लोकसभा सीट के लिए दूसरे चरण में मतदान हो रहा है. चुनाव आयोग की ओर से राज्य में पूरे इंतजाम किए गए हैं. जम्मू-कश्मीर की दो सीटों के लिए भी मतदान की तैयारियां पूरी हो गई हैं. राज्य में श्रीनगर और उधमपुर सीट पर आज मतदान हो रहा है. चुनाव को स्वतंत्र, निष्पक्ष एवं भयमुक्त तरीके से संपन्न कराने के लिए व्यापक सुरक्षा बंदोबस्त किए गए हैं. बात अगर पूर्वोत्तर भारत की करें, तो यहां भी मणिपुर की एक सीट पर मतदान हो रहा है, जिसके लिए चुनाव आयोग ने जोरदार तैयारी की है. त्रिपुरा की एक सीट त्रिपुरा पूर्व पर भी आज ही मतदान होना था लेकिन निर्वाचन आयोग ने सुरक्षा कारणों से मतदान की तारीख 18 अप्रैल से बढ़ाकर 23 अप्रैल कर दी है. दूसरे चरण में जिन उम्मीदवारों की किस्मत ईवीएम में बंद होगी उनमें पूर्व प्रधानमंत्री एचडी देवेगौड़ा, केंद्रीय मंत्री और बीजेपी नेता डॉ जितेंद्र सिंह, सदानंद गौडा,  हेमा मालिनी, द्रमुक नेता दयानिधि मारन, कनिमोई, महाराष्ट्र के पूर्व मुख्यमंत्री और कांग्रेस नेता अशोक चव्हाण, सुशील कुमार शिंदे, पूर्व कानून मंत्री वीरप्पा मोइली, उत्तर प्रदेश कांग्रेस के अध्यक्ष राजबब्बर, तारिक अनवर, कार्ति चिदबंरम, जम्मू-कश्मीर के पूर्व मुख्यमंत्री फारुख अब्दुल्ला, सीपीएम के मोहम्मद सलीम और बीएसपी के दानिश अली शामिल हैं.   