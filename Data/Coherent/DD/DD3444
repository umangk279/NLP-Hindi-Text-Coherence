भारतीय राष्ट्रीय राजमार्ग प्राधिकरण-एनएचएआई ने रविवार को 86.2 करोड़ रुपये पथकर संग्रह किया जो किसी एक दिन में अब तक का सबसे ऊंचा संग्रह है। एनएचएआई के चेयरमैन सुखबीर सिंह संधू ने यह जानकारी दी।  पथकर वसूली की इलेक्ट्रॉनिक प्रणाली फास्टैग के जरिये जनवरी, 2020 में सबसे ऊंचा दैनिक संग्रह 50 करोड़ रुपये रहा है। इससे पहले नवंबर, 2019 में एक दिन इलेक्ट्रॉनिक प्रणाली से 23 करोड़ रुपये का संग्रह हुआ था। संधू ने मंगलवार को राष्ट्रीय राजमार्ग उत्कृष्टता पुरस्कार समारोह के दौरान कहा, ‘‘एनएचएआई का एक दिन का पथकर संग्रह रविवार को रिकॉर्ड 86.2 करोड़ रुपये रहा।’’ उन्होंने कहा कि फास्टैग के जरिये किए जाने वाले दैनिक पथकर भुगतान की संख्या भी बढ़कर जनवरी, 2020 में औसतन 30 लाख प्रतिदिन हो गयी है। जुलाई में यह औसत आठ लाख था। दिसंबर, 2019 तक एक करोड़ से अधिक फास्टैग जारी किये गए थे। उन्होंने बताया कि फास्टैग के क्रियान्वयन के मामले में जोधपुर टोल प्लाजा का प्रदर्शन सबसे अच्छा रहा है। वहां 91 प्रतिशत पथकर संग्रह फास्टैग के जरिये हो रहा है। उन्होंने कहा कि फास्टैग के क्रियान्वयन में भोपाल और गांधीनगर टोल प्लाजा का प्रदर्शन भी अच्छा रहा है। 