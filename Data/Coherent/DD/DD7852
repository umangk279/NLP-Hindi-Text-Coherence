विश्व जल दिवस के मौके पर पानी बचाने के लिए एक कार्यक्रम का आयोजन किया गया. आयोजन में पूरी दुनिया में जल संकट की चुनौतियां, पानी को सहेजने के उपाय और पानी के लिए तरस रहे लोगों के लिए पानी पहुंचाने पर चर्चा हुई. चर्चा में देशभर से आए कई विशिष्ट अतिथियों के साथ गंगा मंत्रालय के सचिव भी मौजूद रहे.  जल संकट चुनौती बन गई है. इसी चुनौती को दूर करने के लिए देशभर के जल विशेषज्ञ अंबेडकर इंटरनेशल सेंटर में जुटे. कारण है कि देश के 100 करोड़ लोग पानी संकट की जद में हैं. यह आंकड़ा दुनियाभर में पानी की तंगी झेल रहे लोगों का 25% है. इसके बावजूद देश में जल का दोहन जारी है. आंकड़े हैं कि पिछले दस साल में इस दोहन में 10 फीसद इजाफा हुआ है. जबकि हमारे देश में जो बारिश होती है उसका सिर्फ 6 फीसद ही हम सहेज पाते हैं. परिणाम, देश के प्रमुख जलाशयों में उसकी क्षमता का 25 फीसद पानी है. संकट की जद में दुनिया के देश हैं. आंकड़े हैं कि दुनिया के 400 करोड़ लोग पानी से दूर हैं. 33 देश 20 साल बाद पानी के लिए तरसेंगे. कई देश अपनी कमाई का एक बड़ा हिस्सा पानी जुटाने में खर्च कर रहे हैं. विकल्प पानी का संरक्षण है. हमें खेती में होने वाले पानी के खर्च के बारे में सोचना होगा. उद्योग में बर्बाद या प्रदूषित हो रहे जल को रिसाइकल के जरिए संरक्षित करना होगा. जलाशय तैयार करने होंगे. बुंदेलखंड जैसे इलाके में चल रहे तालाब अभियान को आगे बढ़ाना होगा. नदियों का संरक्षण करना होगा. 