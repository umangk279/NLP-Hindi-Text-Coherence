अमेरिका के राष्ट्रपति डोनाल्ड ट्रम्प ने अपनी टीम में किया बड़ा फेरबदल, सीआईए निदेशक माइक पोम्पियो को रेक्स टिलरसन की जगह बनाया नया विदेश मंत्री, जीना हेस्पल के हाथों में होगी सीआईए की कमान.  सीआईए के निदेशक माइक पोंपेयो अमेरिका के नए विदेश मंत्री होंगे। वह रेक्स टिलरसन का स्थान लेंगे। पोंपेयो  देश के शीर्ष राजनयिक होंगे। व्हाइट हाउस में राष्ट्रपति डोनाल्ड ट्रम्प ने ख़ुद पत्रकारों के बीच यह घोषणा की। उत्तरी कोरिया से शिखर वार्ता को लेकर माइक पोंपेयों को विदेश मंत्री बनाए जाने की घोषणा की गई है। इसके साथ ही उन्होंने शीर्ष स्तर पर सुरक्षा टीम में भी बदलाव किए जाने के संकेत दिए हैं। पोंपेयो को हाल ही में सीआईए का निदेशक नियुक्त किया गया था। पोंपेयो की जगह उपनिदेशक जीना हासपेल को सीआईए निदेशक बनाया गया है।  टिलरसन इन दिनों  अफ़्रीका के दौरे पर हैं। उन्हें तत्काल स्वदेश लौटने और अपने पद से त्याग पत्र देने को कहा गया है। ट्रम्प ने शुक्रवार को ही टिलरसन को पद छोड़ने के लिए कह दिया था। ट्रम्प और टिलरसन के बीच पिछले कुछ महीनों से कुछ मुद्दों को लेकर मतभेद चले आ रहे थे। ये मुद्दे क्या रहे, इस बारे में उन्होंने कभी स्थिति स्पष्ट नहीं की। ट्रम्प ने व्हाइट हाउस में संवाददाता सम्मेलन में कहा कि पोंपेयो और उनके बीच बेहतर संबंध है। वह एक कुशल और योग्य अधिकारी हैं और एक बेहतर राजनयिक साबित हो सकते  हैं। ट्रम्प ने कहा  कि पोंपेयो को विदेश मंत्री बनाए जाने का फ़ैसला उनका अपना है। 