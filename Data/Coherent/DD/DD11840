प्रधानमंत्री नरेंद्र मोदी ने 2 अक्टूबर तक चलने वाले 'स्वच्छता ही सेवा' अभियान की शुरुआत की. उन्होंने खुद श्रमदान करते हुए दिल्ली के पहाड़गंज इलाके में रानी झांसी रोड स्थित बाबा साहेब अम्बेडकर हॉयर सेकेण्डरी स्कूल में झाड़ू लगाई. प्रधानमंत्री ने स्कूली बच्चों को स्वच्छता की प्रेरणा दी.  एक आम आदमी की तरह प्रधानमंत्री नरेंद्र मोदी लोक कल्याण मार्ग से पहाड़गंज में रानी झांसी रोड स्थित बाबा साहेब अम्बेडकर हॉयर सेकेण्डरी स्कूल पहुंचे. इसके लिए न कोई तैयारी, न कोई तामझाम, बिना किसी प्रोटोकॉल के प्रधानमंत्री अचानक कार्यस्थल पर पहुंचे. वहां प्रधानमंत्री ने डॉ अम्बेडकर को श्रृद्धाजंलि दी, जिन्होंने सन् 1946 में ख़ुद इस स्कूल की स्थापना की थी. स्वच्छता को जन-जन तक पहुंचाने का ये प्रधानमंत्री का ज़ज्बा ही है कि जब भी मौका मिला, पिछले चार सालों में प्रधानमंत्री ने खुद श्रमदान किया, झाड़ू उठाया...कुदाल चलाई...कूड़ा उठाया स्वच्छता के प्रति ये आग्रह कड़ी-दर-कड़ी लोगों में ख़ासतौर से बच्चों में स्वच्छता की चेतना जगाना. प्रधानमंत्री ने बच्चों से स्वच्छता से जुड़े कई सवाल भी पूछे. प्रधानमंत्री ने देश की विभिन्न हस्तियों से बातचीत की. इसमें मुंबई से अभिनेता अमिताभ बच्चन और देश के जाने-माने उद्योगपति रतन टाटा से स्वच्छता के अभियान के बारे में जानकारी हासिल की. फरीदाबाद में आयोजित स्वच्छता अभियान में गृहमंत्री राजनाथ सिंह ने हिस्सा लिया और कहा कि भारत को गंदगी से आज़ादी दिलाने के लिए लोगों को बढ़-चढ़कर इस अभियान में हिस्सा लेना चाहिए. प्रधानमंत्री ने देश में स्वच्छता से जुड़े लोगों से बातचीत के क्रम में कई धार्मिक गुरुओं से भी इस मुहिम के बारे में जाना. इसमें कोयम्बटूर से सद्गुरु, पटना साहिब के जत्थेदार और ब्रहम्कुमारी से बातचीत अहम रही. केंद्रीय मंत्री पीयूष गोयल ने भी राजधानी के पुरानी दिल्ली रेलवे स्टेशन पर स्वच्छता ही सेवा अभियान में हिस्सा लिया. केंद्रीय मंत्री रविशंकर प्रसाद ने पटना के मीठापुर में आयोजित स्वच्छता अभियान में हिस्सा लिया. इस अभियान में उनके साथ कई लोगों ने हिस्सा लिया. सूचना एवं प्रसारण मंत्री राज्यवर्धन राठौर ने अपने संसदीय क्षेत्र जयपुर ग्रामीण में स्वच्छता ही सेवा अभियान में हिस्सा लिया. उन्होंने कहा कि अपने घरों और आसपास के इलाकों को साफ रखना इस अभियान का उद्देश्य है. दिल्ली में पेट्रोलियम मंत्री धर्मेंद्र प्रधान ने स्वच्छता अभियान में हिस्सा लिया. केंद्रीय स्वास्थ्य मंत्री जेपी नड्डा ने कहा कि स्वास्थ्य की दृष्टि से स्वच्छ भारत अभियान की वजह से देश में शिशु मृत्यु दर में कमी आई है. साथ ही उन्होंने कहा कि स्वास्थ्य मंत्रालय के वरिष्ठ अधिकारी देशभर में सरकार के अस्पतालों का निरीक्षण करेंगे. केंद्रीय मंत्री स्मृति ईरानी ने स्वच्छता ही सेवा अभियान में हिस्सा लिया और लोगों को स्वच्छता के लिए शपथ दिलाई. 