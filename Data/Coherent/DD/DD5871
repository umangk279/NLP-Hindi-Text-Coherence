जम्मू कश्मीर में हालात सामान्य, प्रशासन ने कहा राज्य के कई हिस्सों में निषेधाज्ञा में ढील , 'फुल ड्रेस रिहर्सल' के समाप्त होने के बाद दी जाएगी और अधिक ढील  ,  सभी तरह की मेडिकल सेवाएं जारी , राष्ट्रीय राजमार्ग पर वाहनों का आवागमन सामान्य.  जम्मू कश्मीर में अनुच्छेद 370 हटने के बाद स्थिति सामान्य है और किसी अप्रिय घटना की खबर नहीं है । सोमवार को पूरे जोश के साथ ईद उल अजहा  का त्यौहार मनाया गया तो मंगलवार को भी राज्य में जनजीवन सामान्य रहे । सुबह हमारे संवाददाता जब श्रीनगर की सड़कों पर निकले तो उन्हे सड़कों पर सामान्य रुप से आवाजाही दिखी और लोग अपने कामो में व्यस्त नजर आए।  जम्मू कश्मीर प्रशासन का कहना है कि कश्मीर के कई हिस्सों में निषेधाज्ञा में ढील दी गयी है तो वहीं जम्मू क्षेत्र में पाबंदियां लगभग पूरी तरह से हटा ली गयी है। प्रशासन का कहना है कि 15 अगस्त के  स्वतंत्रता दिवस समारोहों के जारी 'फुल ड्रेस रिहर्सल' के समाप्त होने के बाद और अधिक ढील दी जाएगी। प्रशासन को उम्मीद है कि राज्य के सभी हिस्सों में स्वतंत्रता दिवस समारोह भव्य तरीके से मनाये जाएंगे। प्रशासन का कहना है कि निरंतर यह कोशिश की जा रही है कि लोगों को रोक-टोक का सामना नहीं करना पड़े और उन्हें हर संभव तरीके से सुविधाएं मुहैया की जाए।  जहां तक संचार की बात है, स्थानीय लोगों के लिए 300 'पब्लिक बूथ' स्थापित किये गए हैं, जहां से वे अपने सगे-संबंधियों और अन्य लोगों से बात कर सकते हैं। एक दिन में 5,000 फोन कॉल किये गए। सभी तरह की मेडिकल सेवाएं सामान्य रूप से और निर्बाध जारी हैं।   राष्ट्रीय राजमार्ग पर वाहनों का आवागमन सामान्य रूप से हो रहा है। पिछले 24 घंटों में 100 से अधिक भारी वाहन, एलपीजी सिलेंडर ढोने वाले ट्रक, तेल टैंकर और करीब 1500 हल्के वाहन एवं बसें गुजरी हैं।  उड़ानों का संचालन भी नियमित है। श्रीनगर के चार बड़े अस्पतालों में पर्याप्त चिकित्सा सुविधा उपलब्‍ध है। 5 से 11 अगस्त की अवधि के दौरान इन अस्‍पतालों में करीब साढ़े 13 हजार रोगी आये। चौदह सौ से अधिक रोगियों को भर्ती कराया गया और छह सौ ऑप्‍रेशन किये गये।  अस्‍पतालों में पर्याप्‍त मात्रा में दवाइयां उपलब्‍ध हैं और इंसुलिन तथा अन्‍य जीवनरक्षक दवाओं की कोई कमी नहीं है।   टि्वटर जैसे सोशल मीडिया मंचों पर फैलाई जा रही कुछ दुष्प्रचार करने वाली चीजों पर के बारे में प्रशासन का कहना है कि उनसे सख्ती से निपटा जा रहा है। भारत विरोधी दुष्प्रचार करने के लिए चार ट्विटर हैंडल्स पर सुरक्षा एजेंसियों के अनुरोध पर रोक लगा दी गयी है। खबर है कि इसी तरह की गतिविधियों में कथित रूप से शामिल रहने के लिए जल्द चार और खातों पर रोक लगाई जा सकती है। फिलहाल हालात सामान्य है और उम्मीद है कि लोगों को जल्द ही प्रशासन और ढील देगा।    