अंडरवर्ल्ड डॉन अबू सलेम और खान मुबारक का दाहिना हाथ माने जाने वाले एक कुख्यात बदमाश को उत्तर प्रदेश पुलिस के विशेष कार्य बल (एसटीएफ) ने बीती रात थाना सेक्टर 20 से गिरफ्तार कर लिया।    पश्चिमी उत्तर प्रदेश एसटीएफ के एसपी कुलदीप नारायण ने बताया कि मुंबई सिलसिलेवार धमाके के अभियुक्त अबू सलेम और खान मुबारक के निकट सहयोगी गजेंद्र सिंह को पश्चिमी उत्तर प्रदेश एसटीएफ ने बुधवार रात को थाना सेक्टर 20 पुलिस के सहयोग से गिरफ्तार कर लिया। उन्होंने बताया कि गजेंद्र लोगों से रंगदारी वसूलने का काम करता था और इसने वर्ष 2014 में दिल्ली के एक व्यापारी से प्रॉपर्टी के नाम पर एक करोड़ 80 लाख रुपए हड़प लिए थे। उन्होंने बताया कि जब व्यापारी ने पैसे वापसी का दबाव बनाया तो गजेन्द्र ने खान मुबारक के शूटर से उस व्यापारी पर नोएडा के सेक्टर 18 में गोलियां चलवाईं थीं। उन्होंने बताया कि इसके लिए गजेन्द्र ने 10 लाख रुपए की सुपारी खान मुबारक को दी थी। उन्होंने बताया कि गजेंद्र खान मुबारक और अबू सलेम के पैसे नोएडा एनसीआर में प्रॉपर्टी में भी लगाता है। उन्होंने बताया कि गजेंद्र थाना सेक्टर 20 में दो मामलों में वांछित भी चल रहा था। उन्होंने बताया कि इससे पूछताछ के दौरान डी कंपनी से जुड़े लोगों के बारे में कुछ अहम जानकारी मिली है और एसटीएफ शीघ्र ही उनके खिलाफ कार्रवाई करेगी। 