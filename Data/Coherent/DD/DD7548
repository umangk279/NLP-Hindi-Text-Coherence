दीपक चाहर की अगुआई में गेंदबाजों के शानदार प्रदर्शन से चेन्नई सुपरकिंग्स ने इंडियन प्रीमियर लीग की शीर्ष दो टीमों की जंग में मंगलवार को कोलकाता नाइट राइडर्स को सात विकेट से हराकर अंक तालिका के शीर्ष पर जगह बनाई।   इस जीत से सुपरकिंग्स की टीम छह मैचों में पांच जीत से 10 अंक के साथ शीर्ष पर पहुंच गई है। नाइट राइडर्स की छह मैचों में यह दूसरी हार है और टीम आठ अंक के साथ दूसरे स्थान पर है। चेन्नई सुपरकिंग्स की ओर से  चाहर (20 रन पर तीन विकेट), हरभजन सिंह (15 रन पर दो विकेट), इमरान ताहिर (21 रन पर दो विकेट) और रविंद्र जडेजा (17 रन पर एक विकेट) की धारदार गेंदबाजी के सामने नाइट राइडर्स की टीम नौ विकेट पर 108 रन ही बना सकी जो मौजूदा सत्र का तीसरा न्यूनतम स्कोर है। सुपरकिंग्स ने इसके जवाब में सलामी बल्लेबाज फाफ डु प्लेसिस (नाबाद 43) और अंबाती रायुडू (21) के बीच तीसरे विकेट की 46 रन की साझेदारी की बदौलत 17 . 2 ओवर में तीन विकेट पर 111 रन बनाकर जीत दर्ज की। डुप्लेसिस ने 45 गेंद की अपनी पारी में तीन चौके मारे। केदार जाधव आठ रन बनाकर नाबाद रहे। आंद्रे रसेल केकेआर के शीर्ष स्कोरर रहे जिन्होंने जीवनदान का फायदा उठाते हुए 44 गेंद में पांच चौकों और तीन छक्कों की मदद से नाबाद 50 रन की पारी खेली। उनके अलावा टीम का कोई बल्लेबाज 20 रन के आंकड़े को भी नहीं छू पाया।  एमए चिदंबरम स्टेडियम की पिच पर केकेआर के बल्लेबाजों को काफी परेशानी का सामना करना पड़ा क्योंकि गेंद बल्ले पर नहीं आ रही थी। नाइट राइडर्स के बल्लेबाजों ने हालांकि गैरजिम्मेदाराना शाट भी खेले जिससे टीम ने नियमित अंतराल पर विकेट गंवाए। लक्ष्य का पीछा करने उतरे सुपरकिंग्स ने भी सलामी बल्लेबाज शेन वाटसन (17) का विकेट जल्दी गंवाया। वाटसन ने पीयूष चावला के पहले ओवर में चौका और छक्का जड़ा। उन्होंने तीसरे ओवर में सुनील नारायण का स्वागत चौके के साथ किया लेकिन अगली गेंद पर स्क्वायर लेग पर चावला को कैच दे बैठे। सुरेश रैना (14) ने नारायण पर छक्के के साथ खाता खोला और फिर प्रसिद्ध कृष्णा की गेंद को भी बाउंड्री के दर्शन कराए। वह हालांकि नारायण की गेंद पर बड़ा शाट खेलने की कोशिश में गेंद को हवा में लहरा गए और चावला ने पीछे की ओर दौड़ते हुए बेहतरीन कैच लपका। सुपरकिंग्स ने पावर प्ले में दो विकेट पर 40 रन बनाए। सलामी बल्लेबाज डु प्लेसिस ने रायुडू के साथ मिलकर 10वें ओवर में टीम का स्कोर 50 रन के पार पहुंचाया। रायुडू ने तेज गेंदबाजी हैरी गर्नी जबकि डु प्लेसिस ने कुलदीप पर चौका मारा। इससे पहले सुपरकिंग्स के कप्तान महेंद्र सिंह धोनी ने टास जीतकर पहले गेंदबाजी करने का फैसला किया और उनके गेंदबाजों ने इस फैसले को सही साबित करने में कोई कसर नहीं छोड़ी। बेहतरीन फार्म में चल रहे तेज गेंदबाज चाहर ने पहले ही ओवर में क्रिस लिन को पगबाधा किया जो खाता भी नहीं खोल पाए। आफ स्पिनर हरभजन ने अगले ओवर में सलामी बल्लेबाज नारायण (06) को शार्ट थर्ड मैन पर चाहर के हाथों कैच कराया। चाहर ने अपने दूसरे और पारी के तीसरे ओवर में नितीश राणा (00) को मिड विकेट पर रायुडू के हाथों कैच कराके केकेआर को तीसरा झटका दिया। चाहर के अगले ओवर की पहली दो गेंद पर रोबिन उथप्पा (11) ने चौके जड़े लेकिन इसी ओवर की चौथी गेंद पर गैरजरूरी शाट खेलने की कोशिश में डीप स्क्वायर लेग पर केदार जाधव को कैच दे बैठे। नाइट राइडर्स की टीम पावर प्ले में 29 रन पर चार विकेट गंवाकर संकट में थी। कप्तान दिनेश कार्तिक (19) ने कुछ अच्छे शाट लगाए लेकिन लेग स्पिनर ताहिर की गेंद पर बड़ा शाट खेलने की कोशिश में मिडविकेट पर हरभजन को कैच दे बैठे जिससे मेहमान टीम का स्कोर 44 रन पर पांच विकेट हो गया। शुभमन गिल भी इसके बाद ताहिर की गुगली पर गच्चा खाकर क्रीज से आगे निकल गए और धोनी ने उन्हें स्टंप कर दिया। उन्होंने नौ रन बनाए। बेहतरीन फार्म में चल रहे रसेल ने हरभजन पर छक्के के साथ 12वें ओवर में टीम का स्कोर 50 रन के पार पहुंचाया। रसेल हालांकि अगले ओवर में भाग्यशाली रहे जब ताहिर की गेंद पर हरभजन ने उनका कैच टपका दिया।  चावला (08) ने ताहिर के इसी ओवर में छक्का जड़ा लेकिन हरभजन की गेंद को चूककर स्टंप हो गए। कुलदीप (00) भी अगली गेंद पर रन आउट हुए जबकि जडेजा ने प्रसिद्ध कृष्णा (00) को हरभजन के हाथों कैच कराया। रसेल ने 19वें ओवर में चाहर पर छक्का जड़ा और फिर अगले ओवर में कुगेलिन पर छक्के के साथ टीम के रनों का शतक पूरा किया। उन्होंने कुगेलिन की अंतिम तीन गेंद पर दो और चौकों के साथ अर्धशतक भी बनाया। 