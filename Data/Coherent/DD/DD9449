दिवाली के बाद दिल्ली एनसीआर में प्रदूषण की स्थिति और खराब दिखाई दी, कई हिस्सों में वायु गुणवत्ता सूचकांक खतरनाक स्तर पर पहुंचा इसके साथ ही स्मॉग की चादर में लिपटी राजधानी दिल्ली  दिल्ली में वायु प्रदूषण की स्थिति बद से बदतर हो चली है। दिल्ली वासियों के लिए दीपावली की अगली सुबह स्मॉग भरी रही। केन्द्रीय प्रदूषण नियंत्रण बोर्ड के अनुसार आज सुबह पांच बजे वायु गुणवत्ता सूचकांक 500 रिकॉर्ड किया गया, जो बहुत ख़राब की श्रेणी में आता है। सुबह दस बजे दिल्ली में वायु गुणवत्ता सूचकांक 350 था। दिल्ली में पिछले कई दिनों से वायु गुणवत्ता ख़राब बनी हुई है। दिल्ली में प्रदूषण की स्थिति पर नियंत्रण के लिए सुप्रीम कोर्ट ने पटाखे छुड़ाने के लिए शाम 8 से 10 बजे तक दो घंटे का समय तय किया था। कल शाम जैसे जैसे दिवाली के जश्न ने ज़ोर पकड़ा, दिल्ली में ध्वनि और वायु प्रदूषण की स्थिति गंभीर होती चली गई। आनन्दविहार, आईटीओ और जहांगीरपुरी में प्रदूषण का स्तर काफी ऊंचा रिकोर्ड किया गया। राजधानी में प्रदूषण के मद्देनज़र कई क़दम उठाए गए हैं जिनमें निर्माण गतिविधियों पर रोक जैसे फ़ैसले शामिल हैं। दिल्ली में कई जगहों पर पानी का छिड़काव भी किया जा रहा है 