दुनिया के सबसे बड़े ऑनलाइन हैकाथॉन, स्मार्ट इंडिया हैकाथॉन के चौथे संस्करण का ग्रैंड फिनाले आज से शुरू हो रहा है। 3 अगस्त तक चलने वाले इस हैकाथॉन में दस हजार से भी अधिक प्रतिभागी हिस्सा ले रहे हैं।   प्रधानमंत्री नरेंद्र मोदी आज स्मार्ट इंडिया हैकाथॉन के ग्रैंड फिनाले के प्रतिभागियों को वीडियो कांफ्रेंसिंग के जरिए संबोधित करेंगे और उनके साथ संवाद करेंगे। कोविड-19 महामारी की वजह से हैकाथॉन के चौथे संस्करण का आयोजन ऑनलाइन मोड में हो रहा है। स्मार्ट इंडिया हैकाथॉन में देशभर के छात्र समाज की विभिन्न समस्याओं का नवाचार के जरिए डिजिटल समाधान ढूंढते हैं। हैकाथॉन के चौथे संस्करण में प्रतिभागी 37 केंद्र सरकार के विभागों, 17 राज्य सरकार के विभागों और 20 उद्योगों की कुल 243 समस्याओं का डिजिटल समाधान ढूंढने की कोशिश करेंगे। इन 243 समस्याओं में से हरेक के लिए 1 लाख रुपये की इनाम राशि रखी गई है।  2017 में स्मार्ट इंडिया हैकाथॉन के पहले संस्करण में 42 हजार छात्रों ने हिस्सा लिया था, जबकि 2018 में 1 लाख और 2019 में 2 लाख प्रतिभागी इस हैकाथॉन में शामिल हुए थे। स्मार्ट इंडिया हैकाथॉन 2020 के पहले राउंड में साढ़े चार लाख से भी अधिक छात्र शामिल हुए थे जिनमें से दस हजार छात्रों का चयन ग्रैंड फिनाले के लिए किया गया। 