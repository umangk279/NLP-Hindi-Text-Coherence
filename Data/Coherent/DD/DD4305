भारत और बांग्लादेश के बीच दिन-रात का टेस्ट गुलाबी गेंद से खेला जा रहा है. सभी की नज़रें इस बात पर टिकी हैं कि एसजी पिंक बॉल मैदान पर कैसा बर्ताव करती है.  भारत और बांग्लादेश के बीच दो मैचों की टेस्ट सीरीज खेली जा रही है. टीम इंडिया पहला टेस्ट मैच जीतकर सीरीज में 1-0 से आगे है, जबकि दूसरा टेस्ट मैच 22 नवंबर से कोलकाता के ईडन गार्डेंस मैदान पर खेला जा रहा है. टेस्ट सीरीज के पहले से ही दूसरा टेस्ट सबसे ज्यादा चर्चा में रहा है, ऐसा इसलिए है क्योंकि पहली बार भारत में डे-नाइट टेस्ट खेला जा रहा है. एसजी पिंक बॉल को खास प्रक्रिया और आम गेंदों की तुलना में कई दिनों की मेहनत के बाद तैयार किया जाता है. डे-नाइट फॉरमेट में इस्तेमाल की जाने वाली इन पिंक बॉल के पीछे की कहानी भी काफी दिलचस्प है जिसे तैयार करने में नियमित कूकाबूरा गेंदों की तुलना में अधिक समय लगता है. एसजी गेंदें यानि की सैंसपेरिल्स ग्रीनलैंड्स क्रिकेट गेंदों को भारतीय खिलाड़ी खासा पसंद करते हैं और भारत में रणजी ट्रॉफी जैसा घरेलू टूर्नामेंट भी इन्हीं एसजी गेंदों से खेला जाता है. एसजी ब्रांड उत्तर प्रदेश के मेरठ में वर्ष 1950 से ही इन गेंदों का निर्माण कर रहा है. पिंक बॉल की बात करें तो ये नियमित गेंदों की तुलना में काफी अलग हैं और इस एक गेंद को तैयार करने में कारीगरों को आठ दिन का समय लगता है, जबकि आम गेंदें दो दिन में तैयार हो जाती हैं. इन गेंदों को मुख्य रूप से मशीनों के बजाय हाथों से तैयार किया जाता है और इसमें उपयोग होने वाला चमड़ा भी विदेश से ही आयात किया जाता है. पिंक बॉल को बनाने में लगभग सात से आठ दिन का समय लगाता है और फिर इसके बाद इस पर गुलाबी रंग के चमड़े लगाए जाते हैं. एक बार जब चमड़ा तैयार हो जाता है तो फिर उन्हें टुकड़ों में काट दिया जाता है, जो बाद में गेंद को ढंक देता है. इसके बाद इसे चमड़े की कटिंग से सिला जाता है और एक बार फिर से रंगा जाता है और फिर इसे सिलाई करके तैयार किया जाता है. गेंद के भीतरी हिस्से की सिलाई पहले ही कर दी जाती है और फिर बाहर के हिस्से की सिलाई होती है. एक बार मुख्य प्रक्रिया पूरी हो जाती है तो फिर गेंद को अंतिम रूप से तौलने और उसे बाहर भेजने से पहले उस पर अच्छी तरह से रंग चढ़ाया जाता है. पिंक बॉल पारंपरिक लाल गेंद की तुलना में थोड़ी भारी होती है. गुलाबी गेंद की सिलाई हाथ से की गई है जो कि रिवर्स स्विंग में मददगार साबित हो सकती है. वहीं सिलाई ज्यादा उभरी हुई होती है, जिसके कारण स्पिनरों को गेंद पकड़ने में आसानी होती है और उन्हें भी मदद मिलती है. माना जा रहा है कि है कि शुरुआती 20 ओवर में यह गेंद लाल गेंद की तुलना में ज्यादा स्विंग करती है. दुनिया में अब तक 11 डे-नाइट टेस्ट हुए हैं और उनमें पिच पर ज्यादा घास छोड़ी गई. उसके हिसाब से कहा जा रहा है कि यहां पर भी ऐसा ही होगा. ऐसे में अगर पिच पर घास ज्यादा रहेगी तो निश्चित रूप से तेज गेंदबाजों को ज्यादा मदद मिलेगी. 