पिछले चार सालों में केन्द्र सरकार की चलाई जा रही योजनाओं से अनुसूचित जाति और जनजाति के लोगों के जीवन में सकारात्मक परिवर्तन देखने को मिल रहा है। ऐसा ही प्रधानमंत्री आवास योजना के तहत मध्यप्रदेश के उमरिया जिले ग्राम कोइलारी के गरीब बैगा आदिवासी दस्सू की जिंदगी में आया है। कोइलारी गांव के बैगा आदिवासी दस्सू को योजना के तहत आवास मिलने से न सिर्फ उनके जीवन में समूचे परिवार में खुशियाँ छा गई हैं..  ये हैं मध्यप्रदेश के उमरिया जिले के करकेली विकासखंड में आने वाले कोइलारी गांव में रहने वाले दस्सु। अब से कुछ वक्त पहले तक ये जहाँ एक कच्ची झोपड़ी में रहते थे वहीं अब सुंदर पक्के मकान में रहकर दस्सु के जीवन स्तर में सकारात्मक बदलाव देखने को मिल रहा है। दस्सु के पक्के घर का ये सपना पूरा हुआ है प्रधानमंत्री आवास योजना से। पहले जहां कच्चे मकान में गर्मी, सर्दी और बरसात के मौसम में दस्सु को कई तरह की परेशानियों का सामना करना पड़ता था लेकिन अब वे इस मजबूत पक्के मकान में अपने परिवार के साथ सुखी और परेशानी मुक्त जीवन जी रहे हैं। पक्के मकान में रहने से दस्सु के परिजनों के रहन-सहन में भी सुधार देखा जा सकता है। अपने जीवन में आये इस परिवर्तन के लिये दस्सु प्रधानमंत्री और केन्द्र सरकार का शुक्रिया अदा करते नहीं थकते। पीएम आवास योजना से लाभान्वित दस्सू बैगा की पत्नी देवकी भी इस नये ठिकाने पर आकर खासी उत्साहित हैं उन्होंने बताया की पहले बैगा आदिवासियों की किसी सरकार द्वारा सुध नहीं ली गई लेकिन प्रधानमंत्री मोदी ने बैगा आदिवासियों सहित जनजाति वर्ग की समस्याओं को दूर करने की पहल की और प्रधानमंत्री आवास योजना के तहत उन्हें प्राथमिकता से पक्के घर प्रदान किये। दस्सु की पत्नि के अलावा उनके बच्चे भी नया घर पाकर बेहद खुश नजर आये। दस्सु जैसे न जाने ऐसे कितने लाभार्थी हैं जिनकी जिंदगी को प्रधानमंत्री आवास योजना ने बदल दिया है। पंडित दीनदयाल उपाध्याय की अंत्योदय की अवधारणा को साकार करते हुए केन्द्र सरकार अंतिम तबके तक शासन की हर योजना का लाभ सुनिश्चित कर रही है जो नये इंडिया के निर्माण में काफी अहम् साबित हो रही हैं। 