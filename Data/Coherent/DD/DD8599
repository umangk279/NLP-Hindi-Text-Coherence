अमेरिका ने अपने सभी सरकारी कर्मचारियों को वेनेजुएला छोड़ देने का आदेश दिया है क्योंकि वेनेजुएला के राष्ट्रपति निकोलस मादुरो ने अमेरिका से सभी राजनयिक संबंध खत्म करने का फैसला लिया है।    इससे पहले अमेरिका ने संबंध तोड़ने के मादुरो के फैसले को यह कहते हुए खारिज कर दिया कि बुधवार को नेशनल असेंबली के अध्यक्ष जुआन गुआईडो के राष्ट्रपति पद की शपथ लेने के बाद मादुरो को अमेरिका से राजनयिक संबंध तोड़ने का कोई कानूनी अधिकार नहीं है। जुआन गुआईडो को अमेरिका का समर्थन हासिल है।  इस बीच, वेनेजुएला के राष्ट्रपति निकोलस मादुरो अपने फैसले पर आगे बढ़ते हुए अमेरिका में वेनेजुएला के दूतावास और वाणिज्य दूतावासों को बंद करने का निर्देश दिया और सभी राजदूतों को शनिवार तक वेनेजुएला पहुंचने का आदेश दिया। रूस ने खुद को अंतरिम राष्ट्रपति घोषित करने वाले वेनेजुएला में विपक्ष के नेता जुआन गुआईडो को समर्थन देने के लिए विदेशी ताकतों की निंदा की है और इसे वेनेजुएला में सत्ता हड़पने की कोशिश करार दिया। रूसी राष्ट्रपति व्लादीमिर पुतिन ने वेनेजुएला के राष्ट्रपति मादुरो से बात की और उन्हें मदद का भरोसा दिलाया।  चार दिन पहले राष्ट्रपति मादुरो के खिलाफ भड़की ताजा हिंसा में अब तक 26 लोग मारे गए। कुछ जगहों पर सुरक्षाकर्मियों ने प्रदर्शनकारियों पर आंसू गैस छोड़े और रबर की गोलियां दागीं। प्रदर्शनकारियों ने भी सुरक्षाकर्मियों पर पत्थरबाजी की।  