हैदराबाद दोहरे बम धमाके में अदालत ने दोषियों को सजा का एलान कर दिया है. स्पेशल एनआईए अदालत ने दो दोषियों अनीक सईद और इस्माइल चौधरी को मौत की सजा सुनाई है. एक अन्य आरोपी तारिक अंजुम को उम्रकैद की सजा मिली है. 2007 में हुए दो विस्फोटों में कुल 44 लोगों की जान चली गई थी.  हैदराबाद में 2007 में हुए दोहरे विस्फोट मामले में 11 साल बाद सोमवार को अदालत ने तीन दोषियों की सजा का एलान कर दिया. तीन में से दो दोषियों अनीक शफीक सईद और मोहम्मद अकबर इस्माइल को फांसी दी गई है, जबकि तीसरे दोषी तारिक अंजुम को आजीवन कारावास की सजा दी गई है. पिछले हफ्ते मंगलवार को हैदराबाद की विशेष अदालत ने इंडियन मुजाहिदीन के इन दो सदस्यों अनीक शफीक सईद और मोहम्मद अकबर इस्माइल को दोषी ठहराया था, जबकि तारिक अंजुम को सोमवार सुबह दोषी करार दिया गया. अदालत ने दो अन्य आरोपियों फारूक़ शरफुद्दीन तरकश और मोहम्मद सादिक इसरार अहमद शेख को इस मामले में बरी कर दिया था. इन दो विस्फोट में कुल 44 लोगों की जान चली गई थी. पहला विस्फोट गोकुल चाट की दुकान पर हुआ था. गोकुल चाट खाने-पीने के लिए लोकप्रिय स्थान है और यहां हुए विस्फोट में 32 लोगों की मौत हो गई थी और 47 घायल हो गए थे. इसके अलावा लुम्बिनी पार्क के ओपन एयर थियेटर में हुए विस्फोट में 12 लोगों की मौत हो गई थी और 21 लोग घायल हो गए थे. अभियोजन पक्ष के अनुसार अनीक शफीक सईद ने लुम्बिनी पार्क में बम रखा था और भटकल ने गोकुल चाट पर बम रखा था. महाराष्ट्र आतंकरोधी दस्ते ने इंडियन मुजाहिदीन के सदस्यों को अक्तूबर, 2008 में गिरफ्तार किया था. तेलंगाना पुलिस की काउंटर इंटेलिजेंस विंग ने इस मामले की जांच करके पांच आरोपियों को गिरफ्तार किया था. एजेंसी ने आरोपियों के खिलाफ चार आरोप-पत्र दायर किए थे और फरार चल रहे तीन आरोपियों रियाज भटकल, इकबाल भटकल और आमिर रजा खान के भी नाम इसमें शामिल किए. मुकदमे के दौरान 170 चश्मदीदों के साथ पूछताछ हुई और अंतिम सुनवाई अगस्त में पूरी हुई. 