बाढ़ प्रभावित राज्य केरल में राहत और बचाव कार्य पूरे जोरों पर है. इस बीच राष्ट्रपति राम नाथ कोविन्द ने केरल के राज्यपाल और मुख्यमंत्री से बात कर बाढ़ की स्थिति की जानकारी ली.  राष्ट्रपति ने राज्य और केंद्रीय स्तर पर राहत कार्यों में जुटी एजेंसियों एनडीआरएफ और अधिकारियों की सराहना की. उन्होंने राज्य के लोगों को भरोसा दिया कि पूरा देश उनके साथ है. हजारों बाढ़ पीड़ितों को राहत शिविरों में पहुंचाया जा चुका है. वरिष्ठ नागरिकों, महिलाओं और बच्चों सहित बड़े पैमाने पर लोगों को हेलिकॉप्टर से सुरक्षित स्थान पर पहुंचाया गया, जबकि अन्य बाढ़ पीड़ितों को सेना द्वारा सुरक्षित स्थान पर पहुंचाया गया. राज्य में मूसलाधार बारिश, उफानती नदियों और भूस्खलन से प्रभावित तीन लाख से अधिक लोगों के लिए दो हजार राहत शिविर बनाए गए हैं. इस बीच केरल में आई बाढ़ को देखते हुए भारतीय नौसेना के जहाज आईएनएस दीपक ने रविवार को नौसेना की दक्षिणी कमांड में बाढ़ पीड़ितों तक मदद के लिए राशन और पेयजल पहुंचाया. 