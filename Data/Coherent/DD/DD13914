मध्यप्रदेश और महाराष्ट्र समेत उत्तर भारत के ज्यादातर हिस्सों में झुलसाने वाली गर्मी पड़ रही है. उत्तर प्रदेश, दिल्ली, राजस्थान, पंजाब, हरियाणा, मध्यप्रदेश, महाराष्ट्र, उत्तराखंड और जम्मू-कश्मीर के कुछ हिस्से लू की चपेट में हैं.  उत्तर भारत में गर्मी का कहर जारी है. हरियाणा, राजस्थान और दक्षिणी उत्तर प्रदेश में सूरज की तपिश आम जनजीवन पर बुरा असर डाल रही है. मौसम विभाग के मुताबिक दिल्ली, उत्तर प्रदेश, राजस्थान, मध्यप्रदेश, हरियाणा, पंजाब और जम्मू-कश्मीर के कुछ हिस्सों में अगले दो-तीन दिन तक लू का कहर जारी रहेगा. उत्तर भारत में अगले पांच दिन तापमान में कोई गिरावट आने का अनुमान नहीं है. मौसम विभाग ने लू का अलर्ट जारी किया है. मौसम विभाग का कहना है कि 30 मई के बाद राजस्थान को छोड़कर बाकी जगह पर तापमान दो से तीन डिग्री सेल्सियस तक गिर सकता है. देश की राजधानी दिल्ली में भी काफी गर्मी पड़ रही है. सोमवार को दिल्ली में अलग-अलग जगहों पर तापमान 44 डिग्री सेल्सियस को पार कर गया. उत्तर प्रदेश में लखनऊ में अधिकतम तापमान 42 डिग्री सेल्सियस दर्ज किया गया, तो वहीं वाराणसी में पारे ने 43 डिग्री सेल्सियस को छू लिया, कानपुर में अधिकतम तापमान 43 डिग्री सेल्सियस को पार कर गया. राजस्थान में जयपुर में 45 डिग्री सेल्सियस तक तापमान पहुंच गया, तो राज्य के बूंदी में सबसे ज्यादा तापमान 47 डिग्री सेल्सियस दर्ज किया गया. हरियाणा में श्रीगंगानगर में दिन का अधिकतम तापमान 45 डिग्री सेल्सियस के करीब था. मध्यप्रदेश में भी विभिन्न शहरों में काफी गर्मी पड़ रही है, सोमवार को भोपाल का अधिकतम तापमान 45 डिग्री के करीब था तो इंदौर में पारा 42-43 डिग्री पर बना हुआ है. मॉनसून वक्त से पहले केरल तट पर पहुंच सकता है. मौसम विभाग के अनुसार ये अगले 24 घंटे में किसी भी समय केरल तट पर दस्तक दे देगा, वहीं मौसम विभाग के अनुसार, बंगाल की खाड़ी में कम दबाव वाला क्षेत्र विकसित हो रहा है, जो धीरे धीरे उत्तर की तरफ बढ़ रहा है. मॉनसून के आगे बढ़ने के साथ ही अगले 24-48 घंटों में लक्षद्वीप, केरल, तटीय कर्नाटक, दक्षिण-आंतरिक कर्नाटक, तमिलनाडु, पुडुचेरी और अंडमान और निकोबार द्वीप समूह में भारी बारिश होने की उम्मीद है. 