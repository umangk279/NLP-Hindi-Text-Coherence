कांग्रेस का सोमवार को राजघाट पर आयोजित उपवास अब उपहास में बदल गया है. उपवास को लेकर भाजपा ने राहुल गांधी को दलित विरोधी करार देते हुए उन पर निशाना साधा.  दलितों के मसले पर कांग्रेस ने सोमवार को उपवास रखा. दिल्ली में कांग्रेस अध्यक्ष राहुल गांधी समेत पार्टी के कई दिग्गज नेता राजघाट पहुंचे लेकिन इसी दौरान सोशल मीडिया पर छोले-भठूरे खाते उसके नेताओं की तस्वीर ने पूरे उपवास की पोल खोलकर रख दी. वायरल तस्वीर ने कांग्रेस नेताओं की ख़ासी किरकिरी कराई. बीजेपी नेता हरीश खुराना की ओर से सोशल मीडिया पर जारी इस तस्वीर में कांग्रेस नेता अरविंदर सिंह लवली, हारून यूसुफ और अजय माकन उपवास रखने से पहले दिल्ली के चांदनी चौक स्थित एक रेस्त्रां में छोले-भठूरे खाते नज़र आ रहे हैं. तस्वीर वायरल होने के बाद कांग्रेस नेताओं ने ये तो माना की फोटो आज की है और अपने बचाव में तरह-तरह की सफाई देते नजर आए लेकिन बीजेपी ने उन पर जमकर  हमला बोला और कहा कि कांग्रेस का दोहरा चरित्र उजागर हो गया है. कांग्रेस की मुसीबत यहीं नहीं रुकी. प्रदर्शन स्थल पर पहुंचे कांग्रेस नेता जगदीश टाइटलर और सज्जन कुमार को वहां से हटा दिया गया. दरअसल 1984 के दंगों के मामले में दोनों आरोपी हैं और कहा जा रहा है कि पार्टी ने किसी विवाद से बचने के लिए वहां से उनको हटा दिया. बीजेपी ने इस मामले में भी कांग्रेस को निशाने पर लिया. बीजेपी ने कांग्रेस के उपवास को उपहास बताते हुए कहा कि ये सत्याग्रह नहीं बल्कि मिथ्याग्रह है. पार्टी ने राहुल गांधी पर निशाना साधते हुए कहा कि वो समाज को बांटकर फास्ट ट्रैक राजनीति करना चाहते हैं. बीजेपी ने कांग्रेस को दलित विरोधी भी करार दिया. पार्टी का कहना है कि प्रधानमंत्री नरेंद्र मोदी सबका साथ सबका विकास योजना के तहत देश का विकास कर रहे हैं और विपक्ष इससे परेशान हो उठा है. 