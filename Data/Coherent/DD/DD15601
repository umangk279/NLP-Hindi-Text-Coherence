सरकार ने कहा कि है पिछले साढ़े तीन साल में उसने अर्थव्यवस्था में कई बड़े रिफॉर्म किए हैं, जिसका फायदा देश की आर्थिक गतिविधियों को मिला है. राज्यसभा में गुरुवार को देश में अर्थव्यवस्था की स्थिति, निवेश का माहौल, नौकरी सृजन की स्थिति, बढ़ती हुई बेरोजगारी की चुनौती का समाधान करने की आवश्यकता पर अल्पकालिक चर्चा हुई जिसका जवाब देते हुए वित्त मंत्री अरुण जेटली ने आंकड़ों के जरिए देश की अर्थव्यवस्था की मजबूत स्थिति पेश की.      जीएसटी को लेकर वित्त मंत्री ने कांग्रेस के हमलों का जवाब दिया. उन्होंने कहा कि जीएसटी सदन का सामूहिक आइडिया था. हमने उसे ही आगे बढ़ाया है. उन्होंने कांग्रेस पर हमला बोलते हुए कहा कि आपने ही इसकी शुरुआत की थी, लेकिन बाद में आपने अपने पैर पीछे खींच लिए. वित्त मंत्री ने कांग्रेस पर तंज कसते हुए कहा कि जीएसटी, आधार जैसे उपक्रम की शुरुआत आपने की, लेकि‍न शुरू करते ही उन्हें बीच में छोड़ दिया. बाद में हमने इसे अपने हाथ में लिया, आगे बढ़ाया और पूरा किया. वित्त मंत्री ने अर्थव्यवस्था की स्थ‍िति को लेकर कहा कि भाजपा नीत केंद्र सरकार ने कांग्रेस की तरफ से खड़ी की गई चुनौतियों को पार किया है. अर्थव्यवस्था में सुधार लाया है. उन्होंने कहा कि जीएसटी और नोटबंदी स्ट्रक्चरल रिफॉर्म हैं. उन्होंने कांग्रेस से कहा, 'आपने पहला कदम उठाया, पूरा नहीं कर पाए और तब हमने उसे आगे बढ़ाया. आपने कदम पीछे खींच लिए.' वित्त मंत्री ने कांग्रेस से कहा कि सदन के बाहर आप कहते हैं रेट कम कीजिए. सदन के अंदर कहते हैं कि राजस्व कम हो गया. वित्त मंत्री ने कहा कि जीएसटी और नोटबंदी बुनियादी बदलाव के लिए लाए गए थे. ऐसे में इनकी वजह से लघु समय के लिए कुछ दिक्कतें पेश आना लाजमी थी. भारत तीन साल तक दुनिया की सबसे तेज़ गति से बढ़ने वाली अर्थव्यवस्था बना. भारत पर दुनिया का विश्वास बढ़ा है. कांग्रेस के राज में भारतीय अर्थव्यवस्था की स्थ‍िति को नाजुक करार दिया गया था. हमने इसे मज़बूत बनाने का काम किया है. हमने इसे बेहतर स्थ‍िति में लाया है. वित्त मंत्री ने कहा कि सरकारी बैंकों को जीवित रखने की ज़िम्मेदारी भी केंद्र सरकार की है. इसके लिए ही केंद्र सरकार ने रीकैपिटलाइजेशन लोन दिया है. बिना किसी जांच परख के दिए गए लोन की वजह से ही बैंकों की स्थिति बिगड़ी है. हम इसे सुधारने की कोशिश कर रहे हैं. कृषि ऋण 10 लाख करोड़ के ऊपर पहुंचा है. हमें भी लगा कि जीएसटी का असर छोटे कारोबारियों पर पड़ सकता है. इसके लिए ही कंपोजीशन स्कीम लाई गई. ताकि इन लोगों को दिक्कत का सामना न करना पड़े. बाद में काउंसिल ने 1 करोड़ टर्नओवर की सीमा को 1.5 करोड़ कर दिया. हाइवे सेक्टर की स्थिति बहुत खराब थी. आज 255 हाइवे आज निर्माणाधीन हैं. हमने इसकी स्थ‍िति सुधारने का काम किया है. ग्रामीण क्षेत्र में ढांचागत विकास और सामाजिक सुरक्षा की स्कीम को पहुंचाया जा रहा है. वित्त मंत्री ने अपना संबोधन खत्म करते हुए कहा कि सरकार की तरफ से किए गए रिफॉर्म मध्य अवधि और लंबी अवधि में देश के लिए फायदेमंद साबित होंगे. आने वाली पीढ़ी भी इन रिफॉर्म्स को याद करेगी. 