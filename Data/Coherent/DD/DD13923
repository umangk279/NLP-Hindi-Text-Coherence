पाकिस्तान की ओर से गिलगित-बाल्टिस्तान को लेकर दिए गए आदेश पर भारत ने पाक के उप-उच्चायुक्त को तलब कर जताई आपत्ति,  कहा 1947 के विलय प्रस्ताव के मुताबिक गिलगित-बाल्टिस्तान समेत पूरा जम्मू-कश्मीर राज्य भारत का अभिन्न हिस्सा।   पाकिस्तान की ओर से गिलगित-बाल्टिस्तान को लेकर दिए गए आदेश पर भारत ने पाक के उप-उच्चायुक्त को तलब कर आपत्ति जताई है। भारत ने पाक अधिकारी सैयद हैदर शाह को सख्त लहजे में कहा कि पाकिस्तान की ओर से कब्जाए गए भारत के किसी भी हिस्से के स्टेटस को बदलने का कोई कानूनी आधार नहीं है। इस्लामाबाद की ओर से कथित गिलगित-बाल्टिस्तान ऑर्डर को लेकर भारत ने यह कड़ा संदेश पाकिस्तान को दिया है। विदेश मंत्रालय की ओर से जारी बयान में कहा गया कि पाक के अधिकारी शाह को बताया गया है कि 1947 के विलय प्रस्ताव के मुताबिक गिलगित-बाल्टिस्तान समेत पूरा जम्मू-कश्मीर राज्य भारत का अभिन्न हिस्सा है। 21 मई को पाकिस्तान के प्रधानमंत्री शाहिद खाकन अब्बासी ने गिलगित-बाल्टिस्तान पर आदेश जारी कर स्थानीय प्रशासन से अधिकारों को वापस लेते हुए पाक सरकार के हाथों में अधिक ताकत सौंपने की बात कही थी। पाकिस्तान की ओर से जारी इस आदेश का कई मानवाधिकार संगठन भी विरोध कर रहे हैं। 