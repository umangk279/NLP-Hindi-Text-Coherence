दक्षिण कोरिया में कोरोनावायरस के मामले एक ही दिन में हुए दोगुने, जबकि चीन में दर्ज की गई कोरोनावायरस के मामलों में गिरावट, ताजा ट्रैवल एडवाइजरी में भारतीय नागरिकों को सिंगापुर की सभी गैर-आवश्यक यात्रा से बचने की दी गयी है सलाह।  दक्षिण कोरिया में कोरोना वायरस के मामले तेजी से फैलते जा रहे हैं। एक दिन के भीतर ही कोरोना वायरस से पीड़ित मरीजों की संख्या दोगुनी हो गई है। अधिकारियों के अनुसार शुक्रवार से लेकर अभी तक करीब 229 नए मामलों की पुष्टि हो चुकी है। इस तरह से कोरोना वायरस से पीड़ित कुल मरीजों की संख्या बढ़कर 433 हो गई है। इनमें से कई मामलों का संबंध देश के दक्षिण पूर्वी शहर देइगू के एक अस्पताल और खासकर एक धार्मिक समूह से है। कोरोना वायरस से दक्षिण कोरिया में अभी तक दो लोगों की मौत हो चुकी है। आशंका जताई जा रही है कि मरने वालों की संख्या में वृद्धि भी हो सकती है। चीन के बाद कोराना वायरस से पीड़ित लोगों की सबसे ज्यादा संख्या दक्षिण कोरिया में देखने को मिली है। जापान के तट पर डायमंड प्रिसेस क्रूज जहाज में भी कोरोना वायरस के कई मामले सामने आए थे। विश्व स्वास्थ्य संगठन के प्रमुख डॉ. टेड्रोस अधेनाम घेब्रियेसस ने भी दक्षिण कोरिया में कोराना वायरस के मरीजों की बढ़ती संख्या पर चिंता जताई है, जिसका चीन और दूसरे कोरोना वायरस के मामलों से कोई संबंध नहीं है। उन्होंने कहा कि बड़ी चिंता उन देशों को लेकर है, जहां स्वास्थ्य व्यवस्था ज्यादा मजूबत नहीं है, खासकर अफ्रीकी देश इस श्रेणी में आते हैं। चीन से बाहर 26 देशों में कोरोना वायरस के अभी तक 1200 मामलों की पुष्टि हो चुकी है और करीब 8 लोगों की मौत भी हो चुकी है।   