चीन में भले ही कोरोनावायरस का खतरा कुछ कम होता दिख रहा है लेकिन विश्व में फैलते कोरोनावायरस ने तबाही मचा दी है।    दुनिया भर में कोरोना वायरस का कहर कम होने का नाम नहीं ले रहा है । चीन में प्रकोप भले ही कम हो रहा हो लेकिन इस घातक बीमारी ने दुनियाभर में तबाही मचा रखी है। अब तक दुनिया के विभिन्न हिस्सों में 3,000 से अधिक लोगों की मौत कोरोना वायरस के कारण हो चुकी है और संक्रमण के 89,000 से अधिक मामले सामने आए हैं।चीन में कोरोना वायरस के कारण 31 और लोगों की मौत के साथ ही मरने वालों की संख्या 2,943 तक पहुंच गई। संक्रमण के 125 पुष्ट मामले सामने आए हैं, जो देश में कोरोना वायरस का प्रकोप शुरू होने के बाद से सबसे कम हैं। जिन 31 लोगों की मौत हुई है, वे सभी हुबेई प्रांत और इसकी राजधानी वुहान के रहने वाले थे। 125 पुष्ट मामलों में से 114 हुबेई से हैं। चीन के राष्ट्रपति शी जिनपिंग ने एक रिसर्च सेंटर का दौरा किया और तैयारियों का जायजा लिया । चीन में खास बात ये है कि संक्रमण के ऐसे मामलों में बढ़ोतरी देखी गई है जहां संक्रमित व्यक्ति विदेशों से आए हैं। ऐसे कुल 13 मामलों की पुष्टि हुई है जिसमें वायरस संक्रमण से प्रभावित लोग किसी और देश से चीन मुख्यभूमि में आए हैं। ये सभी चीनी नागरिक हैं। कोरोना वायरस के प्रकोप से चीन के बाद विश्व में सबसे ज्यादा प्रभावित दक्षिण कोरिया में संक्रमित लोगों की संख्या करीब पांच हजार पर पहुंच गई है। दो और लोगों की मौत के साथ मृतकों की कुल संख्या 28 तक पहुंच गई है।  प्रकोप को देखते हुए कोरिया पॉप संगीत कार्यक्रम से लेकर खेल कार्यक्रमों तक सैकड़ों आयोजनों को या तो रद्द करना पड़ा या स्थगित कर दिया गया है। वहीं, देशभर में स्कूलों की छुट्टियां तीन हफ्ते तक बढ़ा दी गई हैं।  बात ईरान की करें तो वहां 66 मौतें हो चुकी है जबकि 523 नए मामले सामने आए हैं ।  अमेरिका में कोरोना वायरस से मरने वालों की संख्या बढ़कर छह हो गई है जबकि देशभर में 90 से अधिक लोग इससे संक्रमित पाए गए हैं।   हालांकि अमेरिकी उपराष्ट्रपति माइक पेंस ने कहा है कि देश में अभी भी कोराना वाररस का खतरा कम है । फ्रांस में कोरोना वायरस से तीसरे व्यक्ति की मौत हो गई है। लीले शहर में  कोरोना वायरस के कारण एक वृद्ध महिला की मौत की पुष्टि की है। फ्रांस में कुल 191 मामले सामने आए हैं ।   सेनेगल में भी नए कोरोना वायरस से संक्रमण के पहले मामले की पुष्टि हुई है।    विश्व स्वास्थ्य संगठन ने कहा कि यह एक संक्रामक रोग है जो मानव के नए किस्म के कोरोना वायरस से संक्रमित होने के कारण फैला है और सही उपायों से इस पर काबू पाया जा सकता है। डब्ल्यूएचओ ने कहा कि इस महामारी को जानना और समझना इसे हराने की दिशा में पहला कदम है।     