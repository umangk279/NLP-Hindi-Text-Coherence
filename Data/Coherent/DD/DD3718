प्रधानमंत्री नरेंद्र मोदी ने शुक्रवार को बेंगलुरू में भारतीय विज्ञान कांग्रेस के 107वें सत्र का उद्घाटन किया. इस बार भारतीय विज्ञान कांग्रेस 2020 की थीम है, ग्रामीण विकास के लिए विज्ञान और प्रौद्योगिकी.  पांच दिनों तक चलने वाले इस विज्ञान उत्सव में वैज्ञानिकों, शिक्षाविदों, शोधकर्ताओं, छात्रों और उद्यमियों समेत 15 हजार से अधिक प्रतिनिधि हिस्सा ले रहे हैं. देश-विदेश में वैज्ञानिक प्रवृत्ति को बढ़ावा देने और वैज्ञानिक अनुसंधान को प्रोत्साहन देने में भारतीय विज्ञान कांग्रेस की महत्वपूर्ण भूमिका है. पीएम मोदी ने विज्ञान और तकनीकी को लेकर मंत्र साझा किए. प्रधानमंत्री ने भारतीय विज्ञान प्रौद्योगिकी और इंजीनियरिंग सुविधा मानचित्र (आई-स्‍टेम) पोर्टल की भी शुरुआत की. यह पोर्टल देश में अनुसंधान और विकास के लिए शोधकर्ताओं की जरूरत के अनुसार विशेष प्रकार की सुविधा तलाशने के तंत्र के रूप में तैयार किया गया है. इसका निर्माण बेंगलुरु स्थित भारतीय विज्ञान संस्थान के वैज्ञानिकों ने किया है. इस पोर्टल के लांच से पहले युवा वैज्ञानिकों के पास ऐसी कोई सुविधा नहीं थी, जिससे वे अन्य प्रयोगशालाओं में होने वाले प्रयोग की जानकारी हासिल कर सकें. प्रधानमंत्री ने कृषि में सहायक टेक्नॉलजी के क्षेत्र में क्रांति की जरूरत बल दिया. प्रधानमंत्री ने ग्रामीण क्षेत्रों के विकास के लिए तकनीक के प्रयोग को बढ़ावा देने का आह्वान किया. उन्होंने कहा कि प्रौद्योगिकी लागत प्रभावी कृषि को प्रोत्साहित करने और किसानों को मजबूत उपभोक्ता आपूर्ति नेटवर्क मुहैया कराती है. प्रधानमंत्री ने कहा कि 'ईज ऑफ डूइंग साइंस' के लिए सरकार प्रयासरत हैं. लाल फीताशाही हटाने के लिए सरकार इनफॉर्मेशन टेक्नॉलजी का इस्तेमाल कर रही है. इस अवसर पर प्रधानमंत्री ने कहा कि उन्हें ये बताते हुए खुशी हो रही है इनोवेशन इंडेक्स में भारत की रैंकिंग सुधरकर 52 तक पहुंच चुकी है. प्रधानमंत्री ने इन उपलब्धियों के लिए वैज्ञानिकों का आभार जताया. प्रधानमंत्री ने कहा कि वैज्ञानिक और तार्किक सोच के स्वस्थ्य तालमेल के ज़रिए नए भारत में सामाजिक और आर्थिक खाई को पाटा जा सकता है. पीएम ने मोबाइल तकनीक और सस्ते डेटा की उपलब्धता का उदहरण देते हुए कहा कि इससे आम आदमी सशक्त हुआ और वो खुद को सरकार सीधा जुड़ा हुआ महसूस करता है.   