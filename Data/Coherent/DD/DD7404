दुनियाभर में आज मनाया जा रहा है गुड फ्राइडे। इस दिन गिरिजाघरों में विशेष प्रार्थना सभाएं की जाती है। इसी दिन प्रेम और क्षमा करने की प्रेरणा देने वाले ईसा मसीह को सूली पर चढ़ाया गया था।   गुड फ्राइडे के दिन ईसाई धर्म को मानने वाले अनुयायी गिरजाघर जाकर प्रभु यीशु को याद करते हैं। गुड फ्राइडे के दिन ईसा मसीह के जन्म क्रिसमस का आनंद मनाने के कुछ ही दिन बाद ईसाई तपस्या, प्रायश्चित्त और उपवास का समय मनाते हैं। जिस सलीब क्रॉस पर ईसा मसीह को सूली पर चढ़ाया गया था उसके प्रतीक रूप में आस्थावानों की श्रद्धा स्वरूप लकड़ी का एक तख्ता गिरजाघरों में रखा जाता है। ईसा के अनुयायी एक-एक कर आकर उसे चूमते हैं। उसके बाद प्रवचन, ध्यान और प्रार्थनाएँ की जाती हैं। इस दौरान श्रद्धालु प्रभु यीशु द्वारा तीन घंटे तक क्रॉस पर भोगी गई पीड़ा को याद करते हैं। रात के समय कहीं-कहीं काले वस्त्र पहनकर श्रद्धालु यीशु की छवि लेकर मातम मनाते हुए एक चल समारोह निकालते हैं और प्रतीकात्मक अंतिम संस्कार भी किया जाता है। चूँकि गुड फ्राइडे प्रायश्चित्त और प्रार्थना का दिन है अतः इस दिन गिरजाघरों में घंटियां नहीं बजाई जातीं। गुड फ्राइडे को कुछ लोग 'होली फ्राइडे' कहते हैं तो कुछ लोग 'ग्रेट फ्राइडे' कहते हैं। गुड फ्राइडे को लोग अलग-अलग देशों में अलग-अलग नामों से जानते हैं। गुड फ्राइडे को ईसाइ धर्म के लोग बड़ी धूमधाम से मनाते हैं। ईसाइयों के घरों में गुड फ्राइडे के 40 दिन पहले से ही प्रार्थना और व्रत रखने शुरु हो जाते हैं। इस व्रत में ये शाकाहारी खाना खाते हैं। 40 दिन बाद में जब उपवास खत्म होता है तो लोग गुड फ्राइडे के दिन चर्च जाते हैं और अपने ईसा मसीह को याद कर शोक मनाते हैं। इसी के साथ गुड फ्राइडे के दिन ईसा के अंतिम सात वाक्यों की विशेष व्याख्या की जाती है जो क्षमा, मेल-मिलाप, सहायता और त्याग पर केंद्रित होती है। प्रधानमंत्री नरेंद्र मोदी ने गुड फ्राइडे पर ईसा मसीह को याद किया। उन्होंने ट्वीट कर कहा, 'आज का दिन हमे ईसा मसीह के बलिदान की याद दिलाता है। आदर्शस्वरूप और अनुकरणीय साहस से भरा उनका जीवन कई लोगों के लिए शक्ति का स्रोत है। उन्होंने अपने जीवन के माध्यम से दुनिया को असमानता और अन्याय से मुक्त बनाने की प्रेरणा दी है।'    