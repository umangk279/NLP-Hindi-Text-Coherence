पश्चिम बंगाल में सीबीआई विवाद पर मंगलवार को उच्चतम न्यायालय ने अपने आदेश में पूरी तस्वीर स्पष्ट करते हुए कोलकाता पुलिस आयुक्त राजीव कुमार को आदेश दिया कि वह सीबीआई द्वारा पूछताछ के लिए उपलब्ध रहें और जांच में ईमानदारी से सहयोग करें. अब कुमार जांच के लिए शिलॉन्ग में केंद्रीय जांच ब्यूरो के समक्ष पेश होंगे. अदालत ने सीबीआई की अवमानना की अर्जी पर कुमार को नोटिस भी जारी किया और उन्हें 20 फरवरी से पहले अपना जवाब देने का निर्देश दिया. आगे की सुनवाई 20 फरवरी को होगी.  सीबीआई और कोलकाता पुलिस विवाद में पूरे देश की नजरें मंगलवार को देश की सर्वोच्च अदालत पर लगी थीं कि वो इस विवाद में आखिर क्या फैसला करती है. प्रधान न्यायाधीश रंजन गोगोई, न्यायमूर्ति दीपक गुप्ता और न्यायमूर्ति संजीव खन्ना की पीठ ने सुनवाई शुरू की और दोनों पक्षों को सुनने के बाद जो फैसला दिया उससे साफ हो गया कि भ्रष्टाचार के खिलाफ जांच में अधिकारी को बचाने में लगी ममता सरकार को करारा झटका लगा है. सुप्रीम कोर्ट ने अपने फैसले में कोलकाता के पुलिस आयुक्त राजीव कुमार को निर्देश दिया कि वह सारदा चिटफंड घोटाले से संबंधित मामले की जांच में सीबीआई के साथ पूरी ईमानदारी से सहयोग करें और उसके लिए उपलब्ध रहें. शीर्ष अदालत ने कहा कि राजीव कुमार मेघालय के शिलॉन्ग स्थित जांच ब्यूरो के कार्यालय में जांच के लिए उपस्थित हों. न्यायालय ने कहा कि जांच के दौरान कोलकाता पुलिस आयुक्त को गिरफ्तार न करें. राजीव कुमार के साक्ष्यों से छेड़छाड़ करने के सीबीआई के आरोप पर सुप्रीम कोर्ट ने पुलिस आयुक्त को नोटिस जारी कर उऩ्हें 20 फरवरी से पहले अपना जवाब देने का निर्देश दिया. शीर्ष अदालत ने जांच ब्यूरो द्वारा दायर न्यायालय की अवमानना अर्जी पर पश्चिम बंगाल के मुख्य सचिव, पुलिस महानिदेशक और कोलकाता के पुलिस आयुक्त को 18 फरवरी से पहले अपना जवाब दाखिल करने का भी निर्देश दिया है. कोर्ट ने कहा कि प्रमुख सचिव, पुलिस महानिदेशक और कोलकाता पुलिस आयुक्त के जवाब पर विचार करने के बाद न्यायालय इन तीनों को 20 फरवरी को अदालत में पेश होने के लिये कह सकता है. पीठ ने कहा कि सुप्रीम कोर्ट के महासचिव उन्हें 19 फरवरी को सूचित करेंगे कि उन्हें 20 फरवरी को न्यायालय के समक्ष पेश होना है या नहीं. इस मामले की करीब 15 मिनट की सुनवाई के दौरान अटॉर्नी जनरल केके वेणुगोपाल और सॉलिसिटर जनरल तुषार मेहता ने 2014 से अब तक के शारदा घोटाले के घटनाक्रम से न्यायालय को अवगत कराया. उन्होंने आरोप लगाया कि राजीव कुमार चिटफंड घोटाले से जुड़े मामलों की जांच में सहयोग नहीं कर रहे हैं. ये मामले शीर्ष अदालत ने सीबीआई को सौंपे थे. जांच ब्यूरो का आरोप है कि पुलिस आयुक्त इलेक्ट्रॉनिक साक्ष्य के साथ छेड़छाड़ कर रहे हैं और उनके नेतृत्व में गठित विशेष जांच दल द्वारा एजेंसी को उपलब्ध कराई गई सामग्री के साथ छेड़छाड़ की गई है. जांच ब्यूरो का आरोप था कि राज्य विशेष जांच दल ने पूरा कॉल डाटा विवरण नहीं दिया है और विशेष जांच दल ने जानबूझकर त्रुटियां की हैं. अटॉर्नी जनरल ने पीठ को इस बारे में पूरी जानकारी दी कि रविवार को जब सीबीआई के अधिकारी कोलकाता पुलिस आयुक्त से पूछताछ के लिए उनके आवास पर पहुंचे, तो उन्हें हिरासत में ले लिया गया. अटॉर्नी जनरल ने कहा कि पश्चिम बंगाल सरकार के इस तरह के रवैये से यही लगता है कि राज्य में सांविधानिक तंत्र पूरी तरह चरमरा गया है और यदि इस तरह की घटनाएं होने दी गईं, तो इसके गंभीर परिणाम हो सकते हैं. गौरतलब है कि सीबीआई के अधिकारी जब राजीव कुमार के घर पूछताछ के लिए पहुंचे, तो कोलकाता पुलिस ने सीबीआई के अधिकारियों को रोका और उन्हें थाने ले जाया गया. बाद में मुख्यमंत्री ममता बनर्जी इस मामले में धरने पर बैठ गई. सुप्रीम कोर्ट के फैसले को केंद्र सरकार और बीजेपी ने अपनी जीत बताते हुए ममता सरकार पर जोरदार हमला बोला है. हालांकि ममता बनर्जी ने भी सुप्रीम कोर्ट के आदेश को अपनी नैतिक जीत बताया. ममता बनर्जी कुछ भी कह रही हैं लेकिन एक बात तो तय है कि कोर्ट ने भी ये बात साफ कर दी है कि मामले की जांच में हर किसी को सहयोग करना होगा भले ही वो कितने बड़े पद पर हो. 