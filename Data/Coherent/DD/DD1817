रूस में कोरोनावायरस से संक्रमित मरीज़ों की संख्या दो लाख 32 हज़ार से ज़्यादा हो गई है। इसके साथ ही रूस अब ब्रिटेन और स्पेन को पीछे छोड़ते हुए कोरोना संक्रमण के लिहाज से दूसरे पायदान पर पहुंच गया है।   दुनिया में कोरोना संक्रमण के सबसे ज्यादा मामले अमेरिका में हैं। पिछले 24 घंटे में रूस में संक्रमण के 10,899  नए मामले सामने आए हैं। लगातार दसवें दिन रूस में नए मरीज़ों की संख्या 10 हज़ार से अधिक रही। राहत की बात सिर्फ इतनी है कि संक्रमित मामलों की संख्या इतनी अधिक होने के बावजूद देश में कोरोना से मरने वालों की संख्या केवल 2,116 है। देश में लॉकडाउन में राहत देने के राष्ट्रपति व्लादिमीर पुतिन के फैसले के मद्देनज़र मॉस्को ने मई के अंत तक सेल्फ आइसोलेशन के मापदंडों को बढ़ा दिया है, हांलाकि इस हफ्ते से उद्योगों और निर्माण कार्य को फिर से शुरू करने की अनुमति दे दी गई है। राष्ट्रपति पुतिन ने क्षेत्रों को उनकी स्थानीय परिस्थितियों के हिसाब से प्रतिबंध लगाने की अनुमति दी है।    