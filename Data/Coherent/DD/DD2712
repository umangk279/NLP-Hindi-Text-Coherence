दुनियां भर में फैले कोरोना वायरस के असर से भारत भी अछूता नही है देश में भी 28 मामलों की पुष्टि हो चुकी है.. जिसके बाद देश में इस संक्रमण के फैलने को लेकर चिंता बड़ने लगी है.. प्रधानमंत्री नरेन्द्र मोदी खुद कोरोना वायरस से निपटने की स्थिति पर निगरानी कर रहे है तो कैविनेट सेक्रट्ररी से लेकर खुद स्वास्थ्यमंत्री हर जरूरी कदम की समीक्षा कर रहे है।  लोगों को भी साफ सफाई रखने के लिये जागरुक किया जा रहा है तो दिल्ली समेत देश के सभी अस्पतालों में सभी व्यवस्थाओं को दुरस्त किया गया है ताकि हर स्थिति से निपटा जा सके। देश में कोरोना के बढते मामलों को देखते हुए केंद्र सरकार पूरी तरह से एलर्ट है और बैठकों का दौर जारी है । स्थिति से निपटने के उपायों की समीक्षा के लिए प्रधानमंत्री के प्रधान सचिव पी. के मिश्रा की अध्यक्षता में अहम बैठक बुलाई गई। तय ये हुआ कि एयरपोर्ट्स और बंदरगाहों पर यूनिवर्सल स्क्रीनिंग की जाएगी जमीनी सीमा या इंटिग्रेटेड चेक पोस्ट पर ठीक से स्क्रीनिंग हो इसके लिए गृह मंत्रालय को राज्यों की मदद करने के लिए कहा गया है।  बुधवार को स्वास्थ्य मंत्री डाक्टर  हर्षवर्धन नेनोवल कोरोना वायरस पर उच्च स्तरीय बैठक की जिसमें स्वास्थ्य मंत्रालय के साथ ही दिल्ली सरकार के स्वास्थ्य मंत्री और दिल्ली सरकार के अधिकारियों के साथ ही अस्पताल के वरिष्ठ अधिकारियों ने हिस्सा लिया । बैठक के बाद उन्होंने कहा कि देश में अब तक कोरोना वायरस संक्रमण के 28 पुष्ट मामले सामने आए हैं। इन 28 मामलों में से एक व्यक्ति दिल्ली से और उसके छह रिश्तेदार आगरा से, एक तेलंगना से जबकि 16 इटली के नागरिक और उनका भारतीय चालक शामिल हैं। इसके अलावा, तीन पुराने मामले केरल के हैं। जिनमें से तीन स्वस्थ हो चुके हैं। इटली से आए टूरिस्ट ग्रुप के जो 16 लोग कोरोना से प्रभावित पाए गए हैं, उन सभी को आईटीबीपी के कैंप में शिफ्ट किया गया है। देश में जांच के लिए कुल 34 लैब स्थापित किए जा चुके हैं या किए जा रहे हैं। स्वास्थ्य मंत्री ने बताया कि अब सभी अंतरराष्ट्रीय उड़ानों और यात्रियों की स्क्रीनिंग की जाएगी। इससे पहले 12 देशों के यात्रियों की ही स्क्रीनिंग की जा रही थी। उन्होंने कहा कि दिल्ली सरकार को भी डॉक्टरों की टीम को मजबूत करने को कहा गया है, जिससे कि मामले बढ़ने पर दिक्कत ना हो। सरकार का कहना है कि विदेशों में बसे भारतीयों को वापस लाया गया है और अगर ईरान की सरकार सहायता करने को तैयार होती है तो वहां भी एक जांच केंद्र बनाया जा सकता है। बाद में स्वास्थ्य मंत्री ने कोरोना वायरस पर मंत्रिमंडल समूह की बैठक भी की जिसमें हालात पर चर्चा हुई। सरकार का कहना है कि शीर्ष स्तर पर निगरानी हो रहीहै और हर जरुरी कदम उठाए जा रहे हैं। उधर दिल्ली सरकार ने कहा है कि कोरोना वायरस से उत्पन्न हालात से निपटने के लिए एक टास्क फोर्स का गठन किया गया है। मुख्यमंत्री अरविंद केजरीवाल ने कहा कि जांच के लिए  लेडी हार्डिंग अस्पताल और एलएनजेपी अस्पताल में दो लैब बनाए जाएंगे किसी को घबराने की जरुरत नहीं है। इस बीच नोएडा में कोरोना वायरस के संदेह में तीन बच्चों समेत जिन छह लोगों के नमूने लिए गए थे, उनकी जांच नेगेटिव पाई गई है। हालांकि सभी छह लोगों को अगले 14 दिन के लिए अपने-अपने घर में अलग थलग रहने को कहा गया है। प्रशासन ने कहा है कि स्कूलों को बंद करने का कोई आदेश नहीं दिया गया है। यूपी सरकार ने  राज्य के लोगों को परेशान न होने की सलाह दी है और कहा है कि राज्य सरकार पूरी तरह से तैयार है। राजस्थान, ओडीशा, तेलंगाना, गुजरात, महाराष्ट्र और कर्नाटक समेत तमाम और राज्य भी पूरे जरुरी कदम उठा रहे हैं। इस बीच पीएम मोदी ने कहा है कि कोरोना वायरस को फैलने से रोकने के संबंध में विशेषज्ञों की सलाह को ध्यान में रखते हुए वह इस बार किसी होली मिलन कार्यक्रम में हिस्सा नहीं लेंगे।  प्रधानमंत्री ने अपने ट्वीट में कहा, ''दुनिया भर में विशेषज्ञों की सलाह है कि नोवेल कोरोना वायरस कोविड-19 को फैलने से रोकने के लिये सामूहिक कार्यक्रमों को कम करना चाहिए। इसलिये इस वर्ष मैंने किसी होली मिलन कार्यक्रम में हिस्सा नहीं लेने का निर्णय किया है।'' गृहमंत्री अमित शाह समेत कई और मंत्रियों ने भी ऐसे ही एलान किए हैं। दरअसल केंद्र सरकार कोरोना से निपटने के लिए जोरदार तरीके से अभियान चला रही है। अब तक हवाई अड्डों पर करीब 6 लाख लोगों की जबकि सीमाओं पर दस लाख से भी ज्यादा लोगों की स्क्रीनिंग की गई है। 