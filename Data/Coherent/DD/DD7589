चुनाव आयोग ने चुनाव के दौरान जांच संबंधित विभागों को निर्देश जारी करते हुए कहा है कि चुनाव के दौरान होने वाले छापों पर जांच विभागों को पूरी तरह से तटस्थ रहना होगा। किसी भी जांच से पहले उस विभाग को चुनाव आयोग को सूचना देना होगा।  चुनाव आयोग ने सभी प्रवर्तन एजेंसियों को चुनाव के दौरान अपनी कार्रवाईयों में पूर्ण रूप से तटस्थ रहने का परामर्श दिया है। साथ ही चुनाव आयोग ने जांच एजेंसियों की तरफ से होने वाले किसी भी तरह की कार्रवाई के बारे में पूर्व सूचना देने का निर्देश भी दिया है। आयोग ने लिखा है, "चुनाव आयोग सभी जांच संबंधित विभागों को सलाह देता है कि चुनाव के दौरान होने वाले जांच अभियान चाहे वह चुनाव में जारी अपराधिक गतिविधियों को रोकने के लिए उठाए गए हो, पूरी तरह से तटस्थ, निष्पक्ष एवं पक्षपात रहित होना चाहिए"। जांच से संबंधित विभागों को जारी पत्र में आयोग ने लिखा कि चुनाव के दौरान गैरकानूनी रूप से धन के उपयोग पर संदेह होने की स्थिति में चुनावी आचार संहिता को ध्यान रखते हुए मुख्य चुनाव अधिकारी को इसकी पर्याप्त सूचना देनी होगी। विपक्षी दलों द्वारा सरकार पर संवैधानिक संस्थाओं के दुरुपयोग का आरोप लगाने के बाद चुनाव आयोग की तरफ से यह कदम उठाया गया है।      