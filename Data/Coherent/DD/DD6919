नरेंद्र मोदी के शपथ समारोह में बिम्सेटक देशों के नेता होंगे शामिल, भूटान, मॉरिशस के प्रधानमंत्री, बांग्लादेश और श्रीलंका, म्यामां के राष्ट्रपति और थाईलैंड के विशेष दूत पहुंचे दिल्ली  प्रधानमंत्री नरेन्द्र मोदी के शपथ ग्रहण समारोह में शिरकत के लिए विदेशी मेहमानों का दिल्ली पहुंचने का सिलसिला जारी है। अबतक कई देशों के मेहमान भारत पहुंच चुके हैं। श्रीलंका के राष्ट्रपति  मैत्रीपाला सिरिसेना प्रधानमंत्री नरेंद्र मोदी के शपथ ग्रहण समारोह में हिस्सा लेने दिल्ली पहुंचे। दिल्ली के इंदिरा गांधी अंतरराष्ट्रीय हवाई अड्डे पर उनका स्वागत किया गया। थोड़ी देर पहले म्यांमा के राष्ट्रपति यू विन मिंट दिल्ली पहुंचे हैं। थाइलैंड के विशेष दूत ग्रिसदा बूनराच प्रधानमंत्री नरेंद्र मोदी के शपथ ग्रहण समारोह में हिस्सा लेने दिल्ली पहुंचे। दिल्ली के इंदिरा गांधी अंतरराष्ट्रीय हवाई अड्डे पर उनका स्वागत किया गया। भूटान के प्रधानमंत्री लोटे शेरिंग प्रधानमंत्री नरेंद्र मोदी के शपथ ग्रहण समारोह के लिए आज दिल्ली पहुंचे। विदेश सचिव विजय गोखले ने उनकी अगवानी की। वह राष्ट्रपति भवन में प्रधानमंत्री मोदी के शपथ ग्रहण समारोह में शामिल होंगे।    मॉरिशस के प्रधानमंत्री प्रविंद कुमार जगन्नाथ प्रधानमंत्री नरेंद्र मोदी के शपथ ग्रहण समारोह में भाग लेने दिल्ली पहुंचे। विदेश सचिव विजय गोखले ने इंदिरा गांधी अंतरराष्ट्रीय हवाई अड्डे पर उनका स्वागत किया। बांग्लादेश के राष्ट्रपति अब्दुल हामीद प्रधानमंत्री नरेन्द्र मोदी के शपथग्रहण समारोह में शामिल होने के लिए कल दिल्ली पहुंच गए हैं। शपथग्रहण समारोह में बिम्सटेक देशों के नेताओं को विशेष रुप से आमंत्रित किया गया है। 