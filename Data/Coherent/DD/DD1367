बॉलीवुड अभिनेता सुशांत सिंह राजपूत ने रविवार को बांद्रा स्थित अपने अपार्टमेंट में कथित तौर पर फांसी लगाकर आत्महत्या कर ली. आत्महत्या के कारणों का अभी पता नहीं चल सका है. वह अपने घर में फांसी के फंदे से लटके हुए पाए गए और घर पर काम करने वाले व्यक्ति ने पुलिस को जानकारी दी.  सुशांत सिंह राजपूत के असामयिक निधन से पूरे बॉलीवुड में शोक की लहर है. उपराष्ट्रपति, प्रधानमंत्री व सूचना और प्रसारण मंत्री ने भी उनके निधन पर दु:ख व्यक्त किया है. उपराष्ट्रपति एम वेंकैया नायडू ने ट्वीट किया, “हिंदी फिल्म जगत की युवा प्रतिभा श्री सुशांत सिंह राजपूत के दुर्भाग्यपूर्ण असामयिक निधन पर दुखी हूं. उन्होंने छोटी सी अवधि में ही कुछ अविस्मरणीय भूमिकाएं निभाईं. ऐसी प्रतिभा का इतनी जल्दी चला जाना अपूरणीय क्षति है. शोक संतप्त परिजनों, सहयोगियों और प्रशंसकों के प्रति हार्दिक संवेदना व्यक्त करता हूं और दिवंगत आत्मा की शांति के लिए ईश्वर से प्रार्थना करता हूं.” प्रधानमंत्री ने ट्वीट कर सुशांत के परिवार वालों के साथ अपनी संवेदना जताते हुए कहा कि सुशांत सिंह राजपूत...एक प्रतिभा का धनी युवा कलाकार बहुत जल्दी हमें छोड़कर चला गया. सुशांत एक शानदार टीवी और फिल्म अभिनेता रहे. उनका इतने कम समय में मनोरंजन जगत में कामयाबी पाना दूसरों को प्रेरणा देता है. उनका ऐसे गुजर जाना सभी के लिए एक झटके के समान है. सूचना एवं प्रसारण मंत्री ने ट्वीट किया, “सुशांत सिंह राजपूत के निधन का समाचार सुनकर हैरान और दुखी हूं. वह एक युवा और प्रतिभाशाली अभिनेता थे. उनके परिवार वालों और दोस्तों को मेरी संवेदनाएं. ओम शांति.” सुशांत सिंह राजपूत ने 'किस देश में है मेरा दिल' नाम के डेली सोप में काम किया. लेकिन उनको पहचान एकता कपूर के धारावाहिक 'पवित्र रिश्ता' से मिली. इसके बाद सुशांत को फिल्में भी मिलने लगीं. फिल्म 'काय पो छे' से उन्होंने अपने फिल्मी करियर की शुरुआत की. इस फिल्म के बाद उन्होंने 'शुद्ध देसी रोमांस' में वाणी कपूर और परिणीति चोपड़ा के साथ काम किया. सुशांत सिंह राजपूत को सबसे ज्यादा सुर्खियां तब मिलीं, जब उन्होंने महेंद्र सिंह धोनी की बायोपिक ‘एमएस धोनी: द अनटोल्ड स्टोरी’ में काम किया. इस फिल्म में उनके काम की जमकर सराहना हुई थी. सुशांत सिंह राजपूत को इसके बाद लगातार फिल्में मिलती गईं. उनमें से ‘राबता’ ‘केदारनाथ’ और 'सोनचिड़िया' जैसी फिल्में प्रमुख हैं. बड़े पर्दे पर राजपूत की आखिरी फिल्म नितेश तिवारी निर्देशित ‘छिछोरे’ थी. सुशांत सिंह राजपूत का जन्म बिहार के पटना में 21 जनवरी, 1986 को हुआ था. वे बिहार के पूर्णिया जिले के रहने वाले थे. 