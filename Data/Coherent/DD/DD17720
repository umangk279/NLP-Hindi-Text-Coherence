प्रधानमंत्री नरेंद्र मोदी ने आज उत्तर-पूर्व के बाढ़ प्रभावित राज्यों को एक बडी राहत देते हुए केंद्र सरकार की तरफ से दो हजार करोड़ रुपये की मदद देने का एलान किया। असम सहित उत्तर-पूर्व के राज्यों में बाढ़ की स्थिति का जायजा लेने के लिए प्रधानमंत्री नरेंद्र मोदी मंगलवार को असम के दौरे पर थे।   मंगलवार को प्रधानमंत्री असम के गुवाहाटी  पहुंचे, जहां असम, अरुणाचल प्रदेश, मणिपुर और नागालैंड के मुख्यमंत्रियों के साथ बाढ़ और राहत कार्यों के मुद्दे पर  बैठक हुई। मुख्य चिंता थी कि कैसे उत्तर-पूर्व के पांच राज्यों में आई बाढ़ के कैसे आम लोगों को राहत दिलाई जा सके। उच्च-स्तरीय बैठक में असम सहित कुल चार राज्यों के मुख्यमंत्रियों से प्रधानमंत्री ने अलग अलग बैठक की। बैठक के परिणाम भी तुरंत आया जब समीक्षा बैठकों के बाद केंद्र सरकार ने उत्तरपूर्व राज्यों के लिए बाढ़ राहत राशि के लिए 2000 करोड़ रुपए की घोषणा की । इस राहत राशि का लक्ष्य होगा पीड़ितों को फौरी तौर पर राहत उपलब्ध कराना, पुनर्वास, बुनियादी ढांचों का पुनर्निर्माण और बाढ़ रोकने के लिए कदम उठाना।  घोषित 2000 करोड़ की राशि में से 1200 करोड़ रु केंद्र सरकार द्वारा सिर्फ ढांचागत विकास के लिए दिए जाएंगे। जिसमें बाढ़ से क्षतिग्रस्त हुई सड़कों के निर्माण, राजमार्गों की मरम्मत, पुलों जैसे बुनियादी ढांचों की मरम्मत करना शामिल है। जानकारी के लिए बता दें कि पूर्वोतर के एक बड़े इलाके में बाढ़ का कारण ब्रह्मपुत्र नदी होती है और केंद्र सरकार की इस सहायता राशि में 400 करोड़ रुपयों का प्रावधान ब्रह्मपुत्र नदी की जल-धारण क्षमता को बढ़ाने के लिए किया गया है, जो बाढ़ नियंत्रण के लिए बेहद महत्वपूर्ण साबित हो सकता है। गौरतलब ये भी है कि मौजूदा वित्त वर्ष में केंद्र सरकार ने सिर्फ 600 करोड़ रुपए राज्य आपदा राहत कोष में दिया है। जिसमें से 345 करोड़ रु पहले ही जारी किए जा चुके हैं। बाकि की राशि भी जल्दी ही जारी की जा रही है, ताकि राज्यों को पुनर्वास के कार्यों में मदद मिल सके। लेकिन इस बीच दीर्घकालीन कदमों की ओर बढ़ते हुए केंद्र सरकार ने 100 करोड़ रुपयों का प्रावधान सिर्फ इसलिए किया है ताकि ऐसे उपायों का अध्य्यन किया जा सके जो पूर्वोत्तर में बाढ़ को लेकर ठोस उपाय सुझा सके। देखा जाए तो पूर्वोत्तर की भौगोलिक स्थिति कई मायनों में अलग है, जहां पूरे देश की यहां 8 फीसदी भूमि है तो वहीं पूरे देश के जल संसाधन का एक-तिहाई हिस्सा पूर्वोत्तर में पाया जाता है। ऐसे हालातों को ही देखते हुए केंद्र सरकार ने एक उच्च स्तरीय कमिटि बनाई है, जिसमें केंद्र मंत्रालयों के प्रतिनिधियों के साथ साथ राज्यों के प्रतिनिधि भी होंगे ताकि जल प्रबंधन के नए रास्ते तलाशे जा सके। केंद्र सरकार पहले ही प्रधानमंत्री नेशनल रिलिफ फंड के तहत हताहत परिवार के परिजनों के लिए 2-2 लाख की सहायता राशि और गंभीर रूप से घायलों के लिए 50 हज़ार रुपयों की मदद की घोषणा कर चुकी है। इसी बीच असम के मुख्यमंत्री सर्वानंद सोनोवाल ने प्रधानमंत्री नरेंद्र मोदी द्वारा असम की बाढ़ समस्‍या के स्‍थाई समाधान के लिए उच्‍च अधिकार प्राप्‍त समिति गठित करने और उसके लिए एक अरब रूपए देने की घोषणा का स्वागत करते हुए कहा कि इससे असम की बाढ़ की समस्या का स्थाई समाधान निकल आयेगा।  