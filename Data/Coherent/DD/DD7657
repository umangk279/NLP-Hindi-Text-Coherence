सियासी रण में पीएम मोदी ने अरुणाचल, पश्चिम बंगाल और महाराष्ट्र में 4 रैलियां की, जहां उन्होंने अपने कामकाज का हिसाब देकर जनता से वोट मांगे। पीएम ने कांग्रेस के घोषणापत्र को झूठ का पुलिंदा बताया, वहीं महागठबंधन पर हमला बोलते हुए पीएम मोदी ने ममता सरकार को बंगाल के विकास में 'गतिरोधक' होने का आरोप लगाया।  चुनाव प्रचार को धार देते राजनीतिक पार्टियो की रैलियों में हमलावर हुए नेता। कांग्रेस के घोषणापत्र में राजद्रोह की धारा को हटाने के वादे पर पीएम नरेंद्र मोदी ने आज तीखा हमला बोला। अरूणाचल प्रदेश, कोलकाता और गोंदिया तक प्रधानमंत्री ने अपनी सरकार के कामकाज को लोगो के बीच रखा तो वहीं कांग्रेस के चुनावी घोषणापत्र को पाखंड से भरा, झूठ का पुलिंदा बताया।  बुधवार को सियासी रण में उतरे प्रधानमंत्री ने एक के बाद एक तीन राज्यों में चार रैलियों को संबोधित किया। प्रघानमंत्री ने इन रैलियों ने अपने कामकाज का हिसाब देकर जनता से वोट मांगे तो साथ ही विरोधी दलों पर तमाम मसलों पर हमला बोला। प्रधानमंत्री की पहली रैली अरुणाचल प्रदेश में थी जहां उन्होंने कांग्रेस पर पूर्वोत्तर को नजरअंदाज करने का आरोप लगाते हुए कहा कि पार्टी ने कभी भी अरुणाचल प्रदेश को अपने दिल में जगह नहीं दी। उन्होंने कांग्रेस पर आरोप लगाया कि वह वोट के नाम पर किसानों को बेवकूफ बनाती है जबकि भाजपा सरकार हमेशा उनके साथ रही है। पीएम ने कांग्रेस के चुनावी घोषणापत्र को पाखंड से भरा, झूठ का पुलिंदा करार दिया। अरुणाचल प्रदेश के बाद प्रधानमंत्री अगली रैली के लिए पहुंचे पश्चिम बंगाल के सिलीगुडी में जहां लोगों ने उनका जोरदार स्वागत किया। पीएम ने रैली में ममता सरकार को निशाने पर रखा। पीएम ने गुडी लगाते हुए कहा कि राज्य की बेहतरी के लिये उन्हें जाना होगा। प्रधानमंत्री की अगली रैली थी कोलकाता में जहां उन्होंने कहा कि 2014 में  लोगों के वोट के कारण वो देश के अंदर 72 सालों के गड्ढों को भर पाए हैं, और 2019 में वो देश को विकास की नई ऊंचाइयों को पार करना चाहते हैं । पीएम  एयर स्ट्राइक का सबूत मांगने पर विरोधियों पर बरसे और पूछा कि देश के सपूतों का अपमान कौन कर रहा है। उन्होंने महागठबंधन पर भी निशाना साधा।  दिन की आखिरी रैली महाराष्ट्र के गोंदिया में हुई जहां प्रधानमंत्री ने अपनी सरकार के कामों को गिनाया और बताया कि कैसे सरकार किसानों को मदद दे रही है। रैली में पीएम के निशाने पर थी कांग्रेस और एनसीपी। प्रधानमंत्री की रैलियों में जोरदार भीड़ उमड़ रही है और वो खुद जनता को अपनी सरकार का रिपोर्ट कार्ड देकर उनसे अगले पांच साल के लिए आशीर्वाद के रुप में वोट मांग रहे हैं। 