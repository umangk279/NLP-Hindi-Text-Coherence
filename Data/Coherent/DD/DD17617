दो सीटों पर बीजेपी अध्यक्ष अमित शाह और केंद्रीय मंत्री स्मृति ईरानी को जीत मिली। बीजेपी के राष्ट्रीय अध्यक्ष अमित शाह को 46 वोट मिले वहीं स्मृति ईरानी को भी 46 वोट मिले।     गुजरात में राज्यसभा चुनाव में अमित शाह और स्मृति ईरानी ने जीत कर अपनी सीट सुनिश्चित कर ली है।  कांग्रेस के राघवभाई पटेल और भोलाभाई गोहिल के वोट रद हो जाने के बाद 174 वोटों की गिनती हुई। पटेल को 44 वोट मिले। इससे पहले मतदान खत्म होने पर मतपत्र दिखाने वाले बागी विधायकों के वोट रद करने की मांग को लेकर कांग्रेस दिल्ली में चुनाव आयोग पहुंची थी। दो घंटे के अंतराल में तीन बार भाजपा और कांग्रेस के शीर्ष प्रतिनिधिमंडल ने आयोग के समक्ष अपने-अपने दावे पेश किए। भाजपा ने तत्काल गिनती शुरू कराने की मांग की तो कांग्रेस ने क्रास वोटिंग करने वाले अपने दो विधायकों के वोट रद करने की मांग की। तेजी से बदले घटनाक्रम में पूर्ण चुनाव आयोग बैठक कर मंथन में जुट गया। आयोग ने वीडियो फुटेज देखने के बाद कांग्रेस की मांग मान ली और दोनों बागियों के वोट रद कर वोटों की गिनती शुरू करने के आदेश दिए। 