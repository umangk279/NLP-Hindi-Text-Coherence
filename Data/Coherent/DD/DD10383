भारत दुनिया के लिए पसंदीदा निवेश स्थल बना हुआ है, इस बात की तस्दीक एक बार फिर से संयुक्त राष्ट्र की संस्था अंकटाड की हालिया रिपोर्ट से हुई है. देश की प्रमुख व्यापारिक संस्था एसोचैम के एक कार्यक्रम में मंगलवार को सरकार और व्यापारिक संस्थाओं ने इस विकास रफ्तार को बनाए रखने की बात को दोहराया है.  उपराष्ट्रपति एम वैंकेया नायडू ने दिल्ली में एसोचैम के 98वें वार्षिक सत्र का मंगलवार को उद्घाटन किया. इस कार्यक्रम की थीम “New India - Working for 1.25 Billion Aspirations” है. ये कार्यक्रम संयुक्त राष्ट्र व्यापार एवं विकास सम्मेलन यानि अंकटाड की उस रिपोर्ट की पृष्ठभूमि में हो रहा है, जिसमें कहा गया है कि भारत में 2018 के शुरुआती 6 महीने में 22 बिलियन यूएस डॉलर का प्रत्यक्ष विदेशी निवेश हुआ है. जबकि वैश्विक स्तर पर एफडीआई में 41% की कमी आई है. तेजी से बढ़ रहे एफडीआई की वजह से भारत दुनिया के उन 10 सबसे प्रमुख देशों की श्रेणी में पहुंच गया है, जहां 2018 के शुरुआती 6 महीनों में सबसे ज्यादा निवेश हुआ है. उपराष्ट्रति वैकेया नायडू ने भी भारत में बढ़ते एफडीआई की प्रशंसा की. उन्होंने इस मौके पर लोगों और संस्थाओं द्वारा आर्थिक अनियमितताओं से बचने की सलाह दी. उन्होंने कहा कि भ्रष्टाचार, घूस और धोखाधड़ी के प्रति हमें जीरो टॉलरेंस अपनाना चाहिए. उन्होंने प्रत्येक संस्थान से सही और पूरा कर अदा करने की अपील भी की. उपराष्ट्रपति ने कहा कि एसोचैम जैसी संस्था को सरकार द्वारा शुरू किए गए आर्थिक सुधार को आगे बढ़ाना चाहिए. कार्यक्रम को वीडियो कॉन्फ्रेंसिंग से संबोधित करते हुए वित्त मंत्री अरुण जेटली ने कहा कि देश की तेज़ विकास रफ्तार को बरकरार रखने के लिये केंद्र में निर्णायक और स्थिर सरकार की आगे भी ज़रूरत रहेगी. वित्त मंत्री ने सरकार द्वारा उठाए गए बड़े आर्थिक कदमों का जिक्र करते हुए कहा कि इसका फायदा सीधे आम लोगों को मिल रहा है. कार्यक्रम में केंद्रीय वाणिज्य मंत्री सुरेश प्रभु ने भरोसा दिया कि सरकार ये सुनिश्चित करेगी कि तमाम चुनौतियों के बावजूद भारत को वैश्विक व्यापार का फायदा मिलता रहे. उन्होंने कहा कि सरकार विनिर्माण और निर्यात के क्षेत्रों पर फोकस कर रही है. वाणिज्य मंत्री ने कहा कि सरकार जल्द ही कृषि निर्यात योजना को मंजूरी देने वाली है. सरकार का पूरा फोकस इस बात पर है कि देश की अर्थव्यवस्था के आधारभूत स्तंभ मज़बूत रहें, जिससे नए भारत के निर्माण में और ज्यादा मज़बूती मिल सके. 