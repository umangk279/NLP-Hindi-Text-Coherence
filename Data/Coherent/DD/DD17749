प्रधानमंत्री नरेंद्र मोदी ने देशवासियों के साथ अपने 'मन की बात' के 34वें संस्करण में वस्तु एवं सेवा कर की सराहना करते हुए कहा कि इसके लागू होने के क़रीब एक महीने बाद ही इसके फायदे दिखने लगे हैं।   'मन की बात' कार्यक्रम में प्रधानमंत्री ने कहा कि जीएसटी से न केवल व्यापार और सरल हुआ है बल्कि अर्थव्यवस्था पर भी इसके सकारात्मक प्रभाव दिखने लगने हैं। पीएम मोदी ने कहा कि चीजों को और अधिक सस्ता बनाने के अलावा, जीएसटी का परिवहन क्षेत्र और logistics पर भी सकारात्मक प्रभाव पड़ा है। राजमार्गो को ट्रैफिक जाम से निजात मिली है। पीएम मोदी ने कहा कि कुल मिलाकर देखा जाए तो जीएसटी से हर तरह की आर्थिक गतिविधियों को बढ़ावा मिला है। आम जनता और ग़रीबों पर कर का भार कम करने के उद्देश्य से लागू किए गए जीएसटी ने सरकार, व्यापारियों और ग्राहकों के बीच विश्वास बढ़ाने में बहुत बड़ी भूमिका अदा की है।  प्रधानमंत्री ने कहा कि केंद्र और सभी राज्यों की सर्वसम्मति से लागू किया गया जीएसटी दुनिया के लिए एक मिसाल बनेगा और जीएसटी का इतने बड़े पैमाने पर सफलतापूर्वक लागू होगा एक बहुत बड़ी कामयाबी है।   