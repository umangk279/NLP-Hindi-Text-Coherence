बांग्लादेश ने पाकिस्तान को 37 रन से मात देकर एशिया कप के फाइनल में किया प्रवेश, फाइनल में बांग्लादेश की भारत से होगी भिड़ंत  कल अबुधाबी में खेले गए एशिया कप के सुपर-4 मुक़ाबले में बांग्लादेश ने पाकिस्तान को 37 रन से हराकर प्रतियोगिता के फाइनल में जगह बना ली। शुक्रवार को होने वाले फ़ाइनल में अब भारत और बांग्लादेश आमने-सामने होंगे। बांग्लादेश की टीम टॉस जीतकर पहले बल्लेबाज़ी करते हुए 48.5 ओवर में 239 रन पर ऑल आउट हो गई। बांग्लादेश की ओर से मुशफिकुर रहीम ने सर्वाधिक 99 रन बनाए। वहीं मोहम्मद मिथुन ने 60 रन की पारी खेली। जवाब में पाकिस्तान की टीम 50 ओवर में 9 विकेट पर 202 रन ही बना सकी। इस तरह ये मैच 37 रन से बांग्लादेश के नाम रहा और पाकिस्तान प्रतियोगिता से बाहर हो गया। पाकिस्तान की ओर से इमाम उल हक ने सर्वाधिक 83 रन बनाए। बांग्लादेश के लिए मुस्तफिज़ुर रहमान ने 10 ओवर में 43 रन देकर 4 विकेट चटकाए।   