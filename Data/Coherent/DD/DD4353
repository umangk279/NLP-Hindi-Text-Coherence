उत्तर भारत के कई राज्यों में वायु प्रदूषण के बढ़ते स्तर पर संसद में चिंता, लोकसभा में हुई चर्चा, सदस्यों ने दिए कई अहम सुझाव.  हाल के दिनों में दिल्ली एनसीआर और उत्तर भारत के कई राज्यों में प्रदूषण का कहर खूब बरपा। हालत ये हुई की वायु गुणवत्ता सूचकांक 600 के अंकों तक पहुंच गया। संसद का शीतकालीन सत्र शुरु होने पर संसद में भी इस मामले में चिंता जतायी गयी। मंगलवार को लोकसभा में इस पर  नियम 193 के तहत चर्चा हुई। चर्चा की शुरुआत से पहले ही लोकसभा अध्यक्ष ओम बिरला ने कहा कि वायु प्रदूषण और जलवायु परिवर्तन न केवल भारत बल्कि पूरे विश्व के लिए चुनौती है और इस पर तत्काल रुप से ध्यान देने की जरुरत है।  सदन में चर्चा की शुरुआत कांग्रेस नेता मनीष तिवारी ने की। उन्होंने प्रदूषण और जलवायु परिवर्तन पर संसद की स्थायी समिति बनाने की मांग की। तो वहीं बीजेपी की ओर से दिल्ली के सांसद मनोज तिवारी ने इस मामले में केजरीवाल सरकार पर हमला बोला। कई और क्षेत्रीय दलों ने प्रदूषण की गंभीर समस्या से निपटने के लिए कदम उठाने की मांग की। ज्यादातर सदस्यों ने  वायु प्रदूषण के पीछे किसानों द्वारा पराली जलाए जाने को जिम्मेदार ठहराने के दावों को गलत बताते हुए वाहनों और उद्योगों से निकलने वाले धुएं को इसके लिए मुख्य रूप से जिम्मेदार ठहराया।   सदस्यों की ओर से जो सुझाव आए उनमें पराली के मसले पर किसानों को आर्थिक रूप से मजबूत करना, प्रदूषण और जलवायु परिवर्तन पर संसद की स्थायी समिति बनाने, वायु प्रदूषण को रोकने के लिए 1981 बने एक्ट को मजबूत बनाने का सुझाव शामिल है। कुछ सांसदों ने कहा कि प्रदूषण की असल वजह गाड़ियां ही हैं. इसलिए सार्वजनिक परिवहन का अधिक इस्तेमाल हो। एक सुझाव ये भी था कि सांसद अपनी सांसद निधि से दो करोड़ रुपये एयर प्योरिफायर टॉवर बनाने के लिए दें। सांसदों की ओर से एक राष्ट्रीय मिशन बनाने की भी बात आई ताकि हम अपनी अगली पीढ़ी को स्वच्छ हवा दे सकें। सांसदों ने कहा कि पर्यावरण प्रदूषण के मुख्य कारण हैं पर्यावरण से छेड़खानी । एक सुझाव ये भी था कि पर्यावरण को बचाने के लिए पेड़ लगाएं जाएं । जो राज्य इससे निपटने के लिए कदम न उठाएं उन पर  कार्रवाई हो ये भी सुझाव आया। सदस्यों ने दुनिया के कुछ अन्य शहरों का उदाहरण देते हुए कहा कि दिल्ली में भी आबोहवा को पूरी तरह साफ किया जा सकता है ।   