प्रधानमंत्री नरेंद्र मोदी ने अपने मासिक कार्यक्रम 'मन की बात' के 43वें संस्करण में जल संरक्षण और प्रबंधन पर बल देते हुए कहा कि पानी बचाने की जिम्मेदारी सिर्फ कुछ लोगों की नहीं बल्कि सभी की है. उन्होंने साथ ही कहा कि 'मनरेगा' के तहत बजट का एक बड़ा हिस्सा जल संरक्षण के लिए भी प्रयोग किया गया है.  प्रधानमंत्री मोदी ने आने वाले महीनों में जल संरक्षण और प्रबंधन पर विशेष जोर दिया है. मन की बात कार्यक्रम के 43वें संस्करण को संबोधित करते हुए उन्होंने कहा कि पानी की हर बूंद बचाई जानी चाहिए और यह अवधारणा हम भारतीयों के लिए नई नहीं है. पिछले चार वर्षों में जल संरक्षण और वर्षा जल प्रबंधन के प्रति सरकार के प्रयासों को रेखांकित करते हुए प्रधानमंत्री ने कहा कि मनरेगा के लिए आवंटित बजट का एक बड़ा हिस्सा जल संरक्षण के लिए भी इस्तेमाल किया गया है. प्रधानमंत्री मोदी ने कहा कि पानी बचाने की जिम्मेदारी सिर्फ कुछ लोगों के समूह तक सीमित नहीं होनी चाहिए, बल्कि ये एक समाजिक प्रयास है, जिसके लिए हम सभी को एक साथ आगे आना चाहिए. 