हांगकांग की सड़कों पर रविवार को अब तक का सबसे बड़ा सरकार विरोधी प्रदर्शन देखा गया। लाखों की भीड़ ने कल लोकतंत्र के समर्थन में रैली की।  एक विवादित प्रत्यर्पण विधेयक को लेकर बीते जून में यहां प्रदर्शन शुरू हुए थे और ये अब व्यापक सरकार विरोधी प्रदर्शनों में तब्दील हो गए हैं। सरकार ने एक बयान जारी कर शांति बनाए रखने की अपील की है और कहा कि अब वह सहानुभूति के साथ लोगों की बात सुनेगी और आलोचना स्वीकार करेगी। जून से अब तक हांगकांग में 6000 लोगों को गिरफ़्तार किया गया है और सैकड़ों घायल हुए हैं जिनमें पुलिसकर्मी भी शामिल हैं। हालांकि रैली आम तौर पर शांतिपूर्ण रही लेकिन कुछ जगहों पर हिंसा की ख़बरें भी आईं। विरोध प्रदर्शन दोपहर भर में काफी हद तक शांतिपूर्ण था हालांकि रात में पुलिस और कुछ  प्रदर्शनकारियों के बीच तनाव पैदा हो गया। इस रैली के अंतिम पड़ाव पर प्रदर्शनकारियों ने अपने मोबाइल के टॉर्च से रोशनी की और सरकार विरोधी नारे लगाए। 