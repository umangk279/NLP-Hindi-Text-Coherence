यूपीए सरकार के समय 2जी लाइसेंस दिए जाने के घोटाले के मामले में गुरुवार को सीबीआई की विशेष अदालत ने सभी आरोपियों को बरी कर दिया. कोर्ट ने संदेह का लाभ देते हुए आरोपियों को मुक्त किया तो सीबीआई ने ऊपरी अदालत में फ़ैसले को चुनौती देने की बात कही है. सरकार की ओर से वित्त मंत्री अरुण जेटली ने कांग्रेस पर जमकर हमला बोला है कि उसकी नीतियों से देश को लाखों करोड़ का घाटा हुआ फिर भी वो खुद को सर्टीफिकेट देने में लगी है.  देश के सबसे बड़े घोटालों में से एक माने जाने वाले दूरसंचार घोटाले में दिल्ली की पटियाला हाउस अदालत ने संदेह का लाभ देते हुए सभी आरोपियों को बरी कर दिया है. विशेष न्यायाधीश ओपी सैनी ने संक्षिप्त टिप्पणी में कहा कि अभियोजन पक्ष जांच में लगाए गए आरोपों को साबित करने में विफल रहा है. अदालत के फ़ैसले के बाद सीबीआई ने कहा कि अदालत ने पेश किए गए सबूतों को सही परिप्रेक्ष्य में नहीं देखा है और वह इस फ़ैसले को ऊपरी अदालत में चुनौती देंगे. विशेष अदालत के फ़ैसले के बाद सरकार की ओर से केंद्रीय वित्त मंत्री अरुण जेटली सामने आए और कांग्रेस पर जमकर हमला बोला. जेटली ने कहा कि कांग्रेस नेता कोर्ट के फैसले को लेकर ऐसे व्यवहार कर रहे हैं जैसे उन्हें ईमानदारी का सर्टिफिकेट मिल गया हो लेकिन एजेंसियां इस मामले को आगे देखेंगी. अरुण जेटली ने कहा कि स्पेक्ट्रम आवंटन से जुड़े मामले में अपनाई गई पहले आओ पहले पाओ की पॉलिसी को सुप्रीम कोर्ट ने साल 2012 में खारिज कर दिया था. सुप्रीम कोर्ट में इस प्रक्रिया में अपनाई गई नीति को मनमाना और अनुचित करार देते हुए इससे संबंधित सभी लाइसेंस को रद्द कर दिया था. कोर्ट ने माना था कि अपनाई गई पॉलिसी से सरकार को नुकसान हुआ. वित्त मंत्री अरुण जेटली के मुताबिक 2008 में यूपीए सरकार ने 2001 की कीमत पर स्पेक्ट्रम आवंटन किया गया था, जिससे भारी नुकसान हुआ. जबकि नई सरकार ने आवंटन के लिए नीलामी की प्रक्रिया अपनाई जिसका फायदा भी देखने को मिला. नीलामी के जरिए जारी किए गए लाइसेंस की पहले से बहुत अधिक कीमत मिली. इससे साफ पता चलता है कि 2जी स्पेक्ट्रम आवंटन में गलत प्रक्रिया अपनाई गई. ऐसे में 'जीरो लॉस' की बातें साफ तौर से खारिज हो जाती हैं. हालांकि कांग्रेस का कहना है कि उसकी जीरो लॉस की थ्योरी सही थी. वैसे कांग्रेस कुछ भी कहे लेकिन 2 फरवरी, 2012 को सुप्रीम कोर्ट के जस्टिस जीएस सिंघवी और एके गांगुली की पीठ ने फैसले में सरकार के निर्णय को खारिज करते हुए 122 लाइसेंसों के आवंटन निरस्त कर दिए थे. कोर्ट ने अपने फैसले में कहा था: स्पेक्ट्रम एक दुर्लभ प्राकृतिक संसाधन है. इसे सेना ने देश के लिए छोड़ा. लेकिन पैसे की ताकत रखने वाले लोगों ने उसे हथिया लिया. संचार मंत्री ने कानून मंत्री और प्रधानमंत्री के सुझावों को दरकिनार कर दिया. सुप्रीम कोर्ट ने 2जी स्पेक्ट्रम के लाइसेंस वितरण को मनमाना, गैर कानूनी और असंवैधानिक तरीके से किया गया बताया. कोर्ट ने कहा कि ये फैसला लोगों के हितों के खिलाफ और समानता के नियम के खिलाफ है. कोर्ट ने कहा कि सरकार को पहले आओ पहले पाओ की जगह नीलामी की प्रक्रिया अपनानी चाहिए थी. कोर्ट ने सरकार को चार महीने के भीतर ही नीलामी के जरिए लाइसेंस देने को कहा था. कोर्ट ने कहा कि जिस तरह से लेटर ऑफ इंटेंट जारी किए गए, वो पूरी तरह से शक के घेरे में है. साफ लगता है कि पूरी प्रक्रिया योजना के साथ इस तरह से चलाई गई कि 2004 से 2006 के बीच आवेदन करने वाले पीछे रह जाएं और 2007 में आवेदन करने वालों को लाइसेंस मिल जाए. लाइसेंस पाने वाले भी ये सब जानते थे. सुप्रीम कोर्ट के इसी फैसले को आधार बनाते हुए बीजेपी ने कांग्रेस पर जोरदार हमला बोला है. गौरतलब है कि 2जी स्पेक्ट्रम आवंटन पर 2010 में पहली बार सवाल तब उठा जब देश के महालेखाकार और नियंत्रक यानि सीएजी ने अपनी एक रिपोर्ट में इस स्पेक्ट्रम आवंटन से केंद्र सरकार के खजाने को नुकसान पहुंचने की बात कही. सीएजी रिपोर्ट में कहा गया कि 2जी स्पेक्ट्रम आवंटन में कंपनियों को नीलामी की बजाए पहले आओ और पहले पाओ की नीति पर स्पेक्ट्रम दिया गया, जिसके चलते सरकारी खजाने को 1 लाख 76 हजार करोड़ रुपये का नुकसान हुआ. 