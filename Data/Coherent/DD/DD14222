जीएसटी को लागू हुए आज दस महीने पूरे हो गए। जब सरकार ने जीएसटी लागू करने का एलान किया था तब सरकार के विरोधियों ने तमाम आशंकाएं जताई थी। यहां तक कांग्रेस अध्यक्ष राहुल गांधी ने चुनावी फायदे के लिए जीएसटी को गब्बर सिंह टैक्स तक कह डाला। लेकिन बीते दस महीनों का अनुभव ये दिखाता है कि जीएसटी से देश को लगातार फायदा हो रहा है। जीएसटी के चलते कर संग्रह में इजाफा हुआ है। सरकार को अप्रैल में जीएसटी संग्रह में एक लाख करोड़ रुपए से ज्यादा प्राप्त हुए हैं।  आजादी के बाद से सबसे बड़े आर्थिक सुधारों में शामिल जीएसटी को लागू हुए दस महीने हो गए हैं और इसकी सफलता का सिलसिला लगातार जारी है । जीएसटी से होने वाले कर संग्रह में लगातार इजाफा हो रहा है । सरकार ने अप्रैल में जीएसटी संग्रह के रूप में 1.03 लाख करोड़ रुपये प्राप्त किये।  वित्त मंत्रालय ने एक बयान में कहा '' कुल सकल जीएसटी राजस्व संग्रह अप्रैल 2018 में 1,03,458 करोड़ रुपये रहा।  इसमें सीजीएसटी 18,652 करोड़ रुपये , एसजीएसटी 25,074 करोड़ रुपये , आईजीएसटी 50,548 करोड़ रुपये हैं।  इसमें उपकर 8,554 करोड़ रुपये है जिसमें आयात से प्राप्त 702 करोड़ रुपये शामिल हैं। पूरे वित्त वर्ष 2017-18 में  जीएसटी संग्रह 7.41 लाख करोड़ रुपये रहा। मार्च में यह आंकड़ा 89,264 करोड़ रुपये था। जानकारों की मानें तो जीएसटी संग्रह में वृद्धि अर्थव्यवस्था में तेजी और बेहतर अनुपालन को बताता है। यह पिछले साल एक जुलाई से लागू नई अप्रत्यक्ष कर व्यवस्था के स्थिर होने का संकेत है। सरकार ने अप्रैल में जीएसटी कर संग्रह एक लाख करोड़ रुपये के पार होने को महत्वपूर्ण उपलब्धि करार दिया है । केंद्रीय वित्त मंत्री अरुण जेटली ने ट्वीट किया  '' अप्रैल में जीएसटी संग्रह एक लाख करोड़ रुपये से अधिक होना महत्वपूर्ण उपलब्धि है और इससे आर्थिक गतिविधियां बढ़ने की पुष्टि होती है जिसके बारे में अन्य रिपोर्टों में कहा जा रहा है।  जीएसटी को पिछले साल एक जुलाई से लागू किया गया था और तब से इसके कर संग्रह में लगातार इजाफा हो रहा है । न्यूज नाइट डेस्क डीडी न्यूज >   