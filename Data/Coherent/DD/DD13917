लोकसभा की 4 और विधानसभा की 10 सीटों पर उपचुनाव के लिए कड़ी सुरक्षा के बीच वोट डाले गए. इनमें यूपी की चर्चित कैराना लोकसभा सीट भी शामिल है. उपचुनाव की सभी सीटों के नतीजे 31 मई को घोषित किए जाएंगे.  लोकसभा की 4 और विधानसभा की 11 सीटों पर सोमवार को कड़ी सुरक्षा के बीच वोट डाले गए. राजनीतिक रूप से अहम कैराना सीट, महाराष्ट्र के भंडारा-गोंदिया और पालघर संसदीय सीटों, नगालैंड की एक लोकसभा सीट पर वोट डाले गए. जबकि अलग-अलग राज्यों की 10 विधानसभा सीटों पर उपचुनाव के साथ ही कर्नाटक की आरआर नगर विधानसभा सीट पर भी सोमवार को ही वोट पड़े. लोकसभा सीटों की बात करें तो यूपी की चर्चित कैराना लोकसभा सीट के लिए सोमवार को मतदान हुआ. कैराना लोकसभा उपचुनाव में बीजेपी का मुकाबला संयुक्त विपक्ष से है. बीजेपी सांसद हुकुम सिंह के निधन के बाद इस सीट पर चुनाव कराना आवश्यक हो गया था. उनकी बेटी मृगांका सिंह उपचुनाव में बीजेपी की उम्मीदवार हैं. उनका सीधा मुकाबला राष्ट्रीय लोक दल की तबस्सुम हसन से है. कांग्रेस, समाजवादी पार्टी और बहुजन समाज पार्टी तबस्सुम का समर्थन कर रही हैं. इधर ईवीएम में गड़बड़ियों की शिकायतों को लेकर समाजवादी पार्टी और आरएलडी और बीजेपी के नेता चुनाव आयोग पहुंचे. बीजेपी ने ज़रूरी होने पर पुनर्मतदान की बात कही है. इधर महाराष्ट्र की दो लोकसभा सीटों, भंडारा-गोंदिया और पालघर के लिए वोट डाले गए. पालघर में बीजेपी सांसद चिंतामन वनागा के जनवरी में निधन के बाद यह सीट खाली हो गई थी. भंडारा-गोंदिया में बीजेपी की सीधी लड़ाई एनसीपी से है. एनसीपी को यहां कांग्रेस ने समर्थन दिया है. शिवसेना ने यहां किसी प्रत्याशी को नहीं उतारा.  नगालैंड में लोकसभा की एक सीट के लिए उपचुनाव हुआ. फरवरी में नेशनलिस्ट डेमोक्रेटिक प्रोग्रेसिव पार्टी (एनडीपीपी) के नेता नेफ्यू रियो के लोकसभा की सदस्यता से इस्तीफा देने के कारण इस सीट पर उपचुनाव कराया गया. रियो अब प्रदेश के मुख्यमंत्री हैं. इस सीट पर करीब 73 फीसदी वोट पड़े. जिन विधानसभा सीटों पर मतदान हुआ उसमें पलुस कादेगांव (महाराष्ट्र), नूरपुर (यूपी), जोकीहाट (बिहार), गोमिया और सिल्ली (झारखंड), चेंगानूर (केरल), अंपाती (मेघालय), शाहकोट (पंजाब), थराली (उत्तराखंड) और मेहेशतला (पश्चिम बंगाल) शामिल हैं. इन सभी सीटों पर आमतौर पर मतदान शांतिपूर्ण रहा. मेघालय की अंपाती सीट पर शाम पांच बजे तक करीब 90 फीसदी मतदान हुआ. पश्चिम बंगाल की मेहेशतला सीट पर 70 फीसदी मतदान की खबर है. पंजाब की शाहकोट सीट पर भी करीब 69 फीसदी मतदान हुआ. केरल की चेंगानूर सीट पर भी 77 फीसदी मतदान हुआ है. कर्नाटक में राजराजेश्‍वरी नगर विधानसभा सीट के लिए भी सोमवार को मतदान हुआ. इस विधानसभा क्षेत्र का चुनाव लगभग दस हजार मतदाता पहचान पत्र और लगभग एक लाख मतदाता पर्चियां एक मकान में मिलने के बाद टाल दिया गया था. उपचुनाव के दौरान चुनाव आयोग ने ईवीएम और वीवीपैट में बड़े पैमाने पर खराबी की खबरों का खंडन किया है. चुनाव आयोग का कहना है कि कुछ चैनलों ने इसे बढ़ा चढ़ा कर रिपोर्ट किया है. चुनाव आयोग ने उन खबरों का भी खंडन किया, जिसमें कहा गया था कि भंडारा-गोंदिया के 11 संसदीय निर्वाचन क्षेत्रों में 35 बूथों पर मतदान को रोका गया. चुनाव आयोग ने कहा कि केवल कुछ जगहों पर मशीनों को बदला गया और सभी बूथों पर मतदान लगातार सामान्य ढंग से चला. उपचुनाव की सभी सीटों के नतीजे 31 मई को घोषित किए जाएंगे. 