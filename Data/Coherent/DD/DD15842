आज पीएम मोदी पूर्वोत्तर की यात्रा पर मिज़ोरम और मेघालय में रहेंगे, तुरील हाइड्रो पावर प्रोजेक्ट का करेंगे उद्घाटन,  शिलॉग और तुरा को जोड़ने वाली सड़क का भी शुभारंभ करेंगे   प्रधानमंत्री अपनी एक दिवसीय उत्तर पूर्व की यात्रा पर मिज़ोरम और मेघालय में होंगे। शनिवार को वे मिज़ोरम में तुरील हाइड्रो पावर प्रोजेक्ट का उद्घाटन करेंगे। इसी के साथ आइजॉल में ही असम राइफल मैदान में एक जनसभा को भी संबोधित करेंगे। इसके बाद दोपहर बाद प्रधानमंत्री का मेघालय में भी कार्यक्रम है। वे शिलॉग और तुरा को जोड़ने वाली सड़क का भी शुभारंभ करेंगे।  60 मेगावॉट के तुरील हाइड्रो पावर प्रोजेक्ट का प्रधानमंत्री  उद्घाटन करेंगे। सरकार का उत्तर पूर्व राज्यों के आर्थिक विकास और संपर्क मार्गों को बढ़ाने पर ज़ोर है। एनइइसीपीएल का ये हाइड्रो प्रोजेक्ट राज्य में अब तक का सबसे बड़ा प्रोजेक्ट है। हालांकि कि इस प्रोजेक्ट को 1998 में ही आर्थिक मामलों की समिति ने मंजूरी दे दी थी और इसके निर्माण में कई अड़चने और धीमी रफ़्तार की वज़ह से इस निर्माण 2011 में शुरु हुआ। 1302 करोड़ की लागत से  बनकर तैयार हुए इस प्रोजेक्ट से है सभी को बिजली और हर घर बिजली की योजना को भी राज्य में बल मिलेगा। साथ पर्यावरण के लिहाज से भी ये प्रोजेक्ट मिज़ोरम को फायदा पहुंचाऐगा।  मेघालय में प्रधानमंत्री दोपहर 1:30 बजे पोलो ग्राउंड में एक चुनावी रैली को भी संबोधित करेंगे। दरअसल 60 विधानसभा सीटों वाले मेघालय में 2018 में चुनाव होने हैं। ऐसे में प्रधानमंत्री की ये रैली बतौर चुनावी आगाज भी मानी जा रही है।  गौरतलब है कि मेघालय में अभी कांग्रेस की अगुवाई में  यूडीपी  की सरकार मुकुल संगमा के नेतृत्व में है। आगामी चुनावों के मद्देनज़र भाजपा  राज्य में बढ़ते भ्रष्टाचार और कुशासन को मुख्य मुद्दा बना रही है। असम और मणिपुर में चुनावों में मिली सफ़लता से भाजपा काफी उत्साहित है और अब मेघालय में ज़ोर शोर के साथ मौजूदा सरकार को सत्ता से बाहर करने के लिए भाजपा कमर कस रही है।  