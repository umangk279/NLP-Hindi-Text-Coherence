चीन में कोरोनावायरस से मरने वालों की संख्या 1600 के पार, 68000 से ज्यादा लोग इस वायरस से संक्रमित। चीन के स्वास्थ्य आयोग ने दी 1843 नए मामलों की जानकारी। फ्रांस में एक चीनी सैलानी की वायरस से मौत। एशिया के बाहर कोरोना संक्रमण से मौत का पहला मामला।     फ्रांस में कोविड-19 से पीड़ित 80 वर्षीय चीनी पर्यटक की मौत हो गई है। कोरोना वायरस से संक्रमित व्यक्ति की एशिया से बाहर मौत का यह पहला मामला है। फ्रांस स्वास्थ्य मंत्री एग्नेस बुजीन ने कहा यह मरीज जनवरी के अंतिम सप्ताह से पेरिस के अस्पताल में भर्ती था। चीन में कोरोना वायरस की चपेट में अबतक 68584 लोग आ चुके हैं। इस खतरनाक वायरस से चीन में मृतकों की संख्या 1,666 हो चुकी है।चीन के स्वास्थ्य आयोग ने 1843 नए मामलों की जानकारी दी है। इस बीच जापान में भारतीय दूतावास ने जानकारी दी है कि जापान के एक जहाज में सवार कोरोना वायरस से संक्रमित 3 भारतीयों की सेहत में सुधार हुआ है और जहाज पर सवार अन्य भारतीयों में संक्रमण के कोई नए मामले नहीं आए हैं।  