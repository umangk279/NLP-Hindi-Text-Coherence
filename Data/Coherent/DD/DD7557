लोकसभा चुनाव के पहले चरण के लिए थमा प्रचार का शोर, 11 अप्रैल को पहले चरण में 20 राज्यों और केंद्र शासित प्रदेशों की 91 सीट पर होगा मतदान, ओडिशा में भी विधानसभा चुनाव से पहले थमा चुनाव प्रचार।   11 अप्रैल को लोकसभा चुनाव के पहले चरण के चुनाव से पहले अब प्रचार अभियान थम गया है। निर्वाचन नियमों के अनुसार मतदान खत्म होने के समय से 48 घंटे पहले चुनाव प्रचार थम जाता है। 17 वीं लोकसभा के गठन के लिए 11 अप्रैल को पहले चरण का मतदान होगा। चुनाव आयोग की ओर से पहले चरण के मतदान के लिये 18 मार्च को अधिसूचना जारी होने के बाद प्रचार अभियान जोर शोर से शुरु हो गया था।  चुनाव आयोग के अनुसार पहले चरण के लिये 8 अप्रैल तक चुनाव मैदान में कुल उम्मीदवारों की संख्या 1,279 है। इस चरण के लिये नामंकन की अंतिम तिथि 25 मार्च और नाम वापस लेने की अंतिम तिथि 28 मार्च थी। आयोग की अधिसूचना के अनुसार पहले चरण के मतदान वाली 91 सीटों पर सुबह सात बजे मतदान शुरु होगा। इनमें से कुछ सीटों पर शाम चार बजे तक, कुछ पर पांच बजे तक और कुछ सीटों पर छह बजे तक मतदान होगा। 