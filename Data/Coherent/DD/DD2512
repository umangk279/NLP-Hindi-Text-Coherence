कोविड से निपटने के लिए राज्यों ने पूरी तैयारी कर ली है।  दिल्ली सरकार ने कहा कि लोगों के लिए पूरे इंतजाम हैं, साथ ही लोगों से दिल्ली छोडकर न जाने की अपील की। वहीं योगी आदित्यनाथ से दूसरे राज्यों के मुख्यमंत्रियों से बात कर प्रवासी मजदूरों की मदद के लिए कहा , बाकी और राज्य भी कर रहे हैं ऐसे ही इंतजाम।   दिल्ली में कोरोनावायरस के हालात के मद्देनजर उपराज्यपाल अनिल बैजल ने मुख्यमंत्री अरविंद केजरीवाल और स्वास्थ्य मंत्री मनीष सिसोदिया के साथ बैठक की और कहा कि दिल्ली में आवश्यक वस्तुओं की सप्लाई से लेकर लोगों की हर सुविधा का ध्यान रखा जा रहा है और लगातार इस दिशा में काम चल रहा है। मुख्यमंत्री केजरीवाल ने लोगों से अपील की है कि लोग दिल्ली से बाहर न जाएं.. समाजसेवी संस्थाओं के साथ सरकार उनके खाने और रहने की व्यवस्था कर रही है। लॉकडाउन के चलते फैक्ट्रियों बंद हो जाने की वजह से मजदूरों के सामने रोजी रोटी का संकट खड़ा हो गया है। दिहाडी मजदूरों को खाने के लिए काफी परेशानी हो रही है। उत्तर प्रदेश के जो मजदूर काम के सिलसिले में दूसरे प्रदेशों में गये हुए है उनकी इस परेशानी को देखते हुए उत्तर प्रदेश के मुख्यमंत्री योगी आदित्यनाथ ने कई राज्यों के मुख्यमंत्री से फोन पर बात कर आग्रह किया है कि वो उनके राज्यों में फंसे यूपी के मजदूरों को सभी सुविधा उपलब्ध कराए इसमें जो भी खर्चा आएगा उसका वहन उत्तर प्रदेश सरकार करेगी। वहीं योगी आदित्यनाथ ने कहा कि उत्तर प्रदेश के नागरिकों और यहां आये दूसरे राज्यों के लोगों को स्वास्थ्य सुविधा और खाद्यान्न की असुविधा ना हो इसके लिए 12 नोडल अधिकारी नियुक्त किये है जो इसका ख्याल रखेगें और उत्तर प्रदेश के जो लोग दूसरे राज्यों मे रह रहे है उन लोगों के बारे में वहां के अधिकारियों के साथ कोऑर्डीनेशन बनाने का काम करेगें। पश्चिम बंगाल की मुख्यमंत्री ममता बनर्जी ने लॉकडाउन के दौरान जरूरतमॆद लोगों को खाने के पैकेट्स बांटे। इससे पहले भी ममता बनर्जी खुद सड़क पर उतरकर लोगों को सोशल डिस्टेंसिंग का मतलब बता चुकी हैं.. इसी कड़ी में   उन्होंने खुद आगे आकर जरूरतमंदों को खाने के पैकेट्स बांटे। 