अमेरिका ने कहा है कि भारत, लोकतंत्र और आतंकवाद के ख़िलाफ़ साझा प्रतिबद्धता के कारण अमेरिका का स्वाभाविक सहयोगी है। व्हाइट हाउस के एक अधिकारी के मुताबिक ट्रम्प प्रशासन के तहत द्विपक्षीय संबंध और मजबूत और बेहतर हो रहे हैं। व्हाइट हाउस के प्रिंसिपल डिप्टी प्रेस सचिव राज शाह की यह टिप्पणी प्रधानमंत्री नरेंद्र मोदी और अमेरिकी राष्ट्रपति डोनॉल्ड ट्रम्प की आसियान शिखर सम्मेलन से इतर मनीला में हुई बैठक के कुछ घंटों बाद आई है।   शाह ने यह प्रतिक्रिया भारतीय पत्रकारों के एक समूह के समक्ष दी। व्हाइट हाउस के मुताबिक राष्ट्रपति ट्रम्प और प्रधानमंत्री मोदी ने प्रतिबद्धता जताई कि अमेरिका और भारत के पास दुनिया की सबसे बड़ी सेनाएं होनी चाहिए। दोनों नेताओं ने द्विपक्षीय रणनीतिक साझेदारी और मुक्त भारत-प्रशांत क्षेत्र के लिए साझा प्रतिबद्धता पर भी विचार-विमर्श किया। व्हाइट हाउस ने एक बयान में कहा कि दोनों नेताओं ने भारत और संयुक्त राज्य अमेरिका के बीच व्यापक सामरिक भागीदारी पर चर्चा की। 