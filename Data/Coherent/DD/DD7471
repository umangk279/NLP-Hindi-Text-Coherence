विश्व कप 2019 के लिए भारतीय क्रिकेट टीम का ऐलान। बल्लेबाज अंबाती रायडू और युवा विकेटकीपर ऋषभ पंत को नहीं मिली टीम में जगह, ऑलराउंडर विजय शंकर को मिला मौका.  एमएसके प्रसाद की अध्यक्षता वाली बीसीसीआई की राष्ट्रीय चयन समिति ने 15 सदस्यीय टीम इंडिया का ऐलान किया है जो इंग्लैंड और वेल्स में आयोजित होने वाले क्रिकेट के सबसे बड़े टूर्नामेंट में हिस्सा लेने जाएगी। टीम की कमान विराट कोहली के हाथों में है, जबकि रोहित शर्मा उपकप्तान है। टीम इस प्रकार है- 1. विराट कोहली (कप्तान) 2. रोहित शर्मा (उपकप्तान) 3. शिखर धवन 4. केएल राहुल 5. विजय शंकर 6. महेंद्र सिंह धोनी 7. केदार जाधव 8 दिनेश कार्तिक 9. युजवेंद्र चहल 10.कुलदीप यादव 11.भुवनेश्वर कुमार 12.जसप्रीत बुमराह 13 हार्दिक पंड्या 14 रवींद्र जडेजा 15 मोहम्मद शमी बल्लेबाज अंबाती रायडू और युवा विकेटकीपर ऋषभ पंत को टीम में जगह नहीं मिली है। वहीं ऑलराउंडर विजय शंकर को उनके अच्छे प्रदर्शन के बाद इंग्लैंड जाने का मौका मिला है. चयनकर्ताओं ने इस टीम में वो सब कुछ मौजूद रखने की पूरी कोशिश की है जो भारत को एक बार फिर विश्व चैंपियन बनाने का दम रखता है। दुनिया के शीर्ष बल्लेबाज विराट कोहली हों या दुनिया के सबसे धाकड़ वनडे गेंदबाज जसप्रीत बुमराह। फिरकी के चाइनामैन उस्ताद कुलदीप यादव हों या फिर धवन-रोहित की रिकॉर्ड तोड़ सलामी जोड़ी. हार्दिक पांड्या और केदार जाधव जैसे अनुभवी ऑलराउंडर भी मौजूद हैं जो पहली बार विश्व कप खेलने जाएंगे और विरोधी टीमों के लिए हर विभाग में मुश्किलें खड़ी करेंगे। 30 मई को शुरु हो रहे विश्व कप का पहला मुकाबला ओवल में मेजबान इंग्लैंड और दक्षिण अफ्रीका के बीच होगा। देखना दिलचस्प होगा कि क्या कोहली की अगुवाई में यह टीम विश्व कप का खिताब जीतने में सफल होती है या नही।     