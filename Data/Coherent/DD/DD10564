दिल्ली-एनसीआर में बढ़ते वायु प्रदूषण के खिलाफ सख्त कदम उठाने का काम शुरू हो गया है, दिल्ली-एनसीआर में ग्रेडेड रिस्पॉन्स एक्शन प्लान यानि GRAP को लागू कर दिया गया है. इसके तहत हवा के स्तर के हिसाब से कदमों को लागू किया जाएगा.  दिल्ली-एनसीआर में वायु प्रदूषण की बढ़ती समस्या से निपटने के लिए प्रयास और तेज हो गए हैं. प्रदूषण का स्तर 'बहुत खराब' श्रेणी की तरफ जाना शुरू हो गया है ऐसे में हालात से निपटने के लिए सोमवार से इमरजेंसी एक्शन प्लान लागू कर दिया गया है. सुप्रीम कोर्ट से अधिकार प्राप्त पर्यावरण प्रदूषण (रोकथाम एवं नियंत्रण) प्राधिकरण की ओर से ग्रेडेड रिस्पॉन्स एक्शन प्लान GRAP को लागू किया है, जिसके तहत कई सख्त कदम उठाए गए है. GRAP के लागू होने के बाद अगर हवा का स्तर खराब होता है, तो कई प्रकार की गतिविधियां रोक दी जाएंगी. फिलहाल, वायु गुणवत्ता 'खराब' श्रेणी में है इसलिए मशीनों से सड़कों की सफाई और भीड़भाड़ वाले इलाकों में अतिरिक्त पुलिस कर्मियों की तैनाती की व्यवस्था लागू की गई है. शहर में कचरा जलाने और डीजल से चलने वाले जेनरेटर पर रोक लग गयी है. हालांकि एनसीआर में जेनरेटर चलाने की छूट रहेगी. साथ ही ईंट भट्टों पर प्रदूषण नियंत्रण उपाय भी लागू किए जा रहे हैं. अगर वायु प्रदूषण की स्थिति और बिगड़कर 'बहुत खराब श्रेणी' में जाती है तो पार्किंग शुल्क तीन-चार गुना बढ़ाने तथा मेट्रो तथा बसों के फेरे बढ़ाने जैसे अतिरिक्त उपाय किए जाएंगे. अगर वायु गुणवत्ता 'गंभीर श्रेणी' में चली जाती है तो सड़कों पर पानी का बार-बार छिड़काव और ज्यादा धूल वाले मार्गों की पहचान जैसे उपाय लागू होंगे. इसके बाद भी, अगर वायु गुणवत्ता ''गंभीर से अधिक'' श्रेणी में चली जाती है तो दिल्ली में ट्रकों का प्रवेश रोकने, निर्माण क्रियाकलापों पर रोक तथा अन्य कदमों पर फैसला करने के लिए कार्यबल की नियुक्ति जैसे उपाय किए जाएंगे. इस बीच दिल्ली और आसपास के इलाकों में हवा की गुणवत्ता बेहद खराब होने पर वायु प्रदूषण की आपात स्थिति की चेतावनी देने वाली प्रणाली का सोमवार को शुरुआत हो गई, इसके लिए केंद्रीय प्रदूषण नियंत्रण बोर्ड ने 41 टीमों का गठन किया है, जो कि दिल्ली-एनसीआर में वायु प्रदुषण के कारणों पर नज़र रखेंगी. केंद्रीय पर्यावरण, वन एवं जलवायु परिवर्तन मंत्री डॉ हर्षवर्धन ने कहा कि इससे प्रदूषण नियंत्रण में काफी मदद मिलेगी. दिल्ली-एनसीआर में प्रदूषण की बड़ी वजह पंजाब और हरियाण में जलने बाली पराली है. नासा द्दारा जारी हालिया तस्वीरों में एक बार फिर से इस बात की तस्दीक हुई है कि दोनों ही राज्यों में बड़े पैमाने में पराली जलाई जा रही है जो दिल्ली-एनसीआर की हवा की गुणवत्ता खराब कर रही है. हालांकि दोनों ही राज्यों में पराली जलाने पर रोक है, जिसे और ज्यादा कड़ाई से लागू किए जाने के प्रयास जारी है. पंजाब और हरियाणा में पराली जलाने के चलते सैकड़ों किसानों पर मामले भी दर्ज किए गए हैं, तो वही राज्य सरकारों द्दारा जागरूकता अभियान भी चलाया जा रहा है. खुद प्रधानमंत्री नरेंद्र मोदी ने अपने 'मन की बात' कार्यक्रम में कहा था कि फसल के अवशेष भी बहुत कीमती और अपने आप में जैविक खाद होते हैं और ऐसे में खेतों में उन्हें आग लगाना ठीक नहीं है, क्योंकि इससे जमीन की उपरी परत जल जाती है तथा पर्यावरण को नुकसान पहुंचता है. केंद्र सरकार इसे रोकने के लिए कई कदम उठा रही है. इस बीच दक्षिणी दिल्ली नगर निगम ने सरकारी निर्माण कंपनी एनबीसीसी से कहा है वो दिल्ली के प्रगति मैदान में चल रहे निर्माण कार्य को रोक दे, क्योंकि इससे भी प्रदूषण फैल रहा है. गौरतलब है कि बीते कुछ सालों से अक्टूबर और नबंवर महीने में पंजाब और हरियाणा में जलने वाली पराली से दिल्ली-एनसीआर की हवा बेहद खराब हो जाती है और स्वास्थ्य के लिहाज़ से जो बहुत गंभीर खतरा पैदा कर देती है. 