महाराष्ट्र विधानसभा में उद्धव ठाकरे सरकार ने साबित किया बहुमत, 169 विधायकों ने समर्थन किया। जबकि भाजपा ने सदन से वॉकआउट किया , कहा- प्रोटेम स्पीकर बदलने का फैसला गैरकानूनी है।   महाराष्ट्र विधानसभा में शिवसेना-एनसीपी-कांग्रेस गठबंधन वाली सरकार ने बहुमत हासिल कर लिया। बहुमत के लिए जरूरी 145 विधायकों से ज्यादा कुल 169 वोट मुख्यमंत्री उद्धव ठाकरे की सरकार के पक्ष में पड़े। जबकि 4 विधायकों ने किसी के पक्ष या विपक्ष में वोट ही नहीं किया। विश्वास मत प्रस्ताव के तहत पहले सभी सदस्यों से राय जानी गई और उनकी गिनती भी हुई। कांग्रेस विधायक अशोक चव्हाण ने उद्धव ठाकरे की सरकार के लिए विश्वास मत प्रस्ताव रखा, जिसका एनसीपी विधायक नवाब मलिक और शिवसेना विधायक सुनील प्रभु ने अनुमोदन किया। शक्ति परीक्षण के लिए विधानसभा का आज विशेष सत्र बुलाया गया था। लेकिन बीजेपी के सदस्यों ने सदन से वॉकआउट कर दिया लिहाजा वोटिंग के दौरान सरकार के खिलाफ कोई वोट नहीं पड़ा। दरअसल, भाजपा की ओर से विधायक देवेंद्र फडणवीस ने प्रोटेम स्पीकर बदलने के मसले पर अपना विरोध जताया और कहा कि नियम कायदों के अनुसार सदन की प्रक्रिया नहीं चल रही है। लिहाजा भाजपा ने वॉकआउट का फैसला लिया। अब महाराष्ट्र में स्पीकर पद के लिए चुनाव होगा।  इसके लिए शिवसेना-एनसीपी-कांग्रेस की महा विकास अघाड़ी की ओर से नाना पटोले को मैदान में उतारा गया है जबकि बीजेपी की ओर से किसान कटोरे स्पीकर पद के लिए चुनाव लड़ेंगे।    