गृहमंत्री अमित शाह ने राष्ट्रीय नागरिकता रजिस्टर की समीक्षा की. ये समीक्षा असम के नागरिकता रजिस्टर के प्रकाशन होने से पहले की गई. गृहमंत्री ने असम के मुख्यमंत्री और केंद्रीय गृह सचिव समेत वरिष्ठ अधिकारियों के साथ बैठक की.  गृह मंत्रालय और असम सरकार के बीच पिछले कुछ हफ्तों से इस विषय में बातचीत चल रही है. इसमें यह निर्णय लिया गया कि एनआरसी से बाहर किए गए व्यक्तियों की राज्य सरकार सहायता करेगी. इसके तहत जिन लोगों का नाम अंतिम सूची में नहीं आएगा. वह आगे अपील कर सकेंगे. राज्य सरकार एनआरसी से बाहर रखे गए लोगों के बीच जरूरतमंद लोगों को कानूनी सहायता प्रदान करने की व्यवस्था भी करेगी. प्रत्येक व्यक्ति जिसका नाम अंतिम एनआरसी में नहीं है,  विदेशी ट्रिब्यूनल के सामने अपने मामले को पेश कर सकता है. विदेशी नागरिक अधिनियम 1946 और विदेशियों (ट्रिब्यूनल) के आदेश के प्रावधानों के तहत केवल विदेशी ट्रिब्यूनल ही किसी व्यक्ति को विदेशी घोषित कर सकता है. एनआरसी से बाहर किए गए व्यक्तियों की सुविधा के लिए कई स्थानों पर ऐसे न्यायाधिकरण स्थापित किए जा रहे हैं. अंतिम एनआरसी की सूची से बाहर रखे गए सभी लोगों के लिए निर्धारित समय के भीतर अपील दाखिल करना संभव नहीं होगा. इसको देखते हुए गृह मंत्रालय नियमों में संशोधन करेगा और अपील करने की वर्तमान समय सीमा को 60 दिनों से बढ़ाकर 120 दिनों तक करेगा. राज्य़ में शांति बनाए रखने के लिए केंद्र सरकार की और से केंद्रीय सुरक्षा बलों की तैनाती की जाएगी.  