बीजेपी ने विमुद्रीकरण पर कांग्रेस के वीडियो स्टिंग को किया खारिज, स्टिंग को विपक्ष की साजिश और चुनावी प्रोपेगैंडा करार दिया। भाजपा नेता निर्मला सीतारमण ने कहा, कांग्रेस के दुष्प्रचार को लेकर कानूनी कार्रवाई करने पर कर रही है विचार।     चुनाव की तारीखों के नज़दीक आने के साथ ही राजनीतिक दल अपने अभियान को तेज कर रहे हैं। कांग्रेस की ओर से मंगलवार को दिखाए गए एक वीडियो स्टिंग को बीजेपी ने पूरी तरह से खारिज कर दिया है। रक्षा मंत्री निर्मला सीतारमण ने साफ कहा कि ये कांग्रेस की साजिश है और इसके खिलाफ कानूनी कार्रवाई की जाएगी। वहीं बीजेपी ने चुनाव के लिए अपने तीन उम्मीदवारों की एक और सूची जारी कर दी है । तीनों उम्मीदवार गुजरात के हैं। पार्टी ने परबातभाई बनासकांठा से, रमेश धादुक पोरबंदर से और रतन सिंह को पंचमहल से मैदान में उतारा है। पार्टी का प्रचार अभियान भी गति पकड़ रहा है ।  केंद्रीय रेल मंत्री पीयूष गोयल ने कोयंमबटूर में उम्मीदवारों की परिचय मिलन सभा को संबोधित किया। उन्होंने सरकार की उपलब्धियां गिनाई तो साथ ही कहा कि केंद्र में मजबूत सरकार की जरुरत है । उधर लोकसभा चुनाव में सीट बदले जाने के तरीके को लेकर असंतुष्ट केंद्रीय मंत्री गिरिराज सिंह अब पार्टी की ओर से बेगूसराय सीट से ही चुनाव लड़ेंगे । बीजेपी अध्यक्ष अमित शाह ने  ट्वीट कर कहा कि  उनकी सारी बातों को मैंने सुना है और संगठन उनकी सभी समस्याओं का समाधान निकालेगा। इस बीच पार्टी में दूसरे दलों के नेताओं और कलाकारों का आना जारी है । भोजपुरी कलाकार दिनेश लाल यादव उर्फ 'निरहुआ'  भी पार्टी में शामिल हो गए हैं । पार्टी शामिल होने के बाद वे उत्तर प्रदेश के मुख्यमंत्री योगी आदित्यनाथ से मिले। 'निरहुआ' ने कहा कि वे प्रधानमंत्री मोदी को फिर एक बार देश के प्रधानमंत्री के तौर पर देखना चाहते हैं।   बाकी दलों में भी चुनावी गतिविधियां तेज हो गयी हैं । तृणमूल ने अपना चुनाव घोषणा पत्र जारी कर दिया है । पार्टी ने कहा है कि वो 100 दिन काम की योजना को 200 दिन तक बढाएगी और उसमें मिलने वाला मेहनताना भी दोगुना किया जाएगा । वहीं सीपीएम ने बिहार, राजस्थान और पश्चिम बंगाल में 5 उम्मीदवारों की सूची जारी की है। इससे पहले पार्टी ने पश्चिम बंगाल सहित दस राज्यों की 45 लोकसभा सीटों के लिये अपने उम्मीदवारों की पहली सूची जारी की थी। उधर कांग्रेस महासचिव और पूर्वी उत्तर प्रदेश की प्रभारी प्रियंका गांधी वाड्रा राज्य के दौरे पर हैं। प्रियंका गांधी का लखनऊ पहुंचने पर स्वागत किया गया। बाद में वो राहुल गांधी के संसदीय क्षेत्र अमेठी के दौरे पर पहुंची और रोडशो में हिस्सा लिया । फिल्म अभिनेत्री उर्मिला मातोंडकर  कांग्रेस में शामिल हो गईं। बाद में राहुल गांधी ने उनका फूलों का गुलदस्ता देकर उनका स्वागत किया । इस बीच न्याय योजना को लेकर कांग्रेस ने कहा है कि  देश की अर्थव्यवस्था आज के दौर में काफी मजबूत है इस वजह से देश में न्याय योजना को लागू करने में कोई दिक्कत नही आयेगी।  चुनावों के समय में हर पार्टी को गरीब याद आ रहे हैं ।समाजवादी पार्टी के अध्यक्ष अखिलेश यादव ने कहा है कि उनकी पार्टी इस बारे में अध्ययन कर रही है कि गरीबों को ऐसा क्या दें कि उनके जीवन में खुशहाली आए। कुल मिलाकर चुनावी गतिविधियां चरम पर हैं और आने वाले दिनों में ये गतिविधियां और तेज होंगी । 