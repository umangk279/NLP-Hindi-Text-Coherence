गोवा में कांग्रेस के 2 विधायकों ने पार्टी से किनारा कर भाजपा का दामन थाम लिया है. जिसके बाद गोवा विधानसभा का अंकगणित भी बदल गया है. जानकार इस घटना को कांग्रेस के कुनबे में पनप रही बगावत के तौर पर देख रहे हैं.  गोवा के कांग्रेस विधायक सुभाष शिरोडकर, दयानंद सोपटे ने मंगलवार सुबह कांग्रेस की सदस्यता के साथ ही गोवा विधानसभा से इस्तीफा दे दिया. सुभाष शिरोडकर और दयानंद सोप्ते का इस्तीफा विधानसभा अध्यक्ष ने स्वीकार कर लिया है. इसके बाद दोनों विधायकों ने दिल्ली में बीजेपी अध्यक्ष अमित शाह से मुलाकात की और देर शाम दोनों ने बीजेपी की सदस्यता ग्रहण कर ली. इस मौके पर केंद्रीय मंत्री पीयूष गोयल, श्रीपाद नाईक और गोवा बीजेपी अध्यक्ष और राज्य सरकार के कई मंत्री मौजूद रहे. दोनों विधायकों का कहना है कि वो बिना किसी दबाव के विकास लिए बीजेपी में शामिल हुए हैं. वहीं बीजेपी का मानना है कि दोनों के पार्टी में शामिल होने से गोवा सरकार मजबूत होगी. दोनों विधायकों के इस्तीफे से राज्य में कांग्रेस को तगड़ा झटका लगा है. कांग्रेस के विधायकों की संख्या अब 16 से घटकर 14 हो गई है और राज्य में सबसे बड़ी पार्टी का दर्जा भी उससे छिन गया है. कांग्रेस के दो विधायकों के इस्तीफे के बाद अब विधानसभा में कुल विधायकों की संख्या 38 हो गई है और बहुमत के लिए 21 नहीं 20 की संख्या की जरूरत है. विधानसभा में पर्रिकर सरकार के समर्थन में 23 विधायक हैं. इसमें बीजेपी के 14 विधायक, गोवा फॉरवर्ड पार्टी और महाराष्ट्रवादी गोमांतक पार्टी के तीन-तीन विधायक और तीन निर्दलीय शामिल हैं. मुख्यमंत्री मनोहर पर्रिकर के लंबे समय से बीमार रहने के कारण गोवा में राजनीतिक गतिविधियों में तेज़ी देखने को मिल रही है. इस समय गोवा मेडिकल कॉलेज और अस्पताल के डॉक्टर पणजी में पर्रिकर के निजी आवास में उनका इलाज कर रहे हैं. इस बीच बताया जा रहा है कि उनकी तबियत में लगातार सुधार हो रहा है. उनके सभी पैरामीटर स्टेबल हैं और दिन में उन्होंने परिवार के नजदीकी लोगों से बातचीत की. 