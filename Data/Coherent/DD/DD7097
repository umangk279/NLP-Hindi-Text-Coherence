लोकसभा चुनाव के सातवें और अंतिम चरण के लिए प्रचार अभियान चरम पर। प्रधानमंत्री नरेंद्र मोदी उत्तर प्रदेश,और बिहार में की चुनावी रैलियां। कांग्रेस अध्यक्ष राहुल गांधी ने मध्य प्रदेश के नीमच में की चुनावी जनसभा।   लोकसभा चुनाव के सातवें और अंतिम चरण के लिए प्रचार अभियान चरम पर पहुंच गया है। प्रधानमंत्री नरेंद्र मोदी ने आज उत्तर प्रदेश और बिहार में चुनावी रैलियां की। प्रधानमंत्री ने आज अपनी पहली रैली पूर्वी उत्तर प्रदेश के बलिया में की। पीएम ने इस मौके पर बलिया के इतिहास का गौरवगान करते हुए महागठबंधन के नेताओं पर निशाना साधा। पीएम ने उन पर जाति को लेकर होने वाले हमलों को लेकर सपा-बसपा को आड़े हाथ लिया। पीएम ने कहा कि उन्होंने गरीबी के खिलाफ बागी तेवर को अपना लिया है। पीएम ने सपा-बसपा गठबंधन पर निशाना साधते हुए कहा कि अपने लंबे राजनीतिक जीवन में कभी जाति की राजनीति नहीं की।   प्रधानमंत्री नरेंद्र मोदी ने बिहार के बक्सर में विपक्ष पर गरीबों की अनदेखी करने का आरोप लगाया। उन्होंने कहा कि ये महामिलावटी वो लोग हैं जिन्होंने दशकों तक गरीबों के नाम पर वोट बंटोरे, बड़े-बड़े पद हासिल किए। लेकिन जब काम करने की बारी आयी तो सबसे पहले उन्होंने गरीबों को भूलने का काम किया। साथ ही पीएम मोदी ने कहा कि राजनीति में कब से करोड़ों और अरबों की सैलरी मिलने लगी? बिहार के सासाराम में प्रधानमंत्री नरेंद्र मोदी ने कांग्रेस पर राज्य को अनदेखा करने का आरोप लगाया। उन्होंने कहा कि सासाराम और बिहार ने हमेशा देश को दिशा देना वाला नेतृत्व दिया है। लेकिन बिहार का कुछ लोगों ने अपने स्वार्थ के लिए जमकर फायदा उठाया और आज वो सुबह-शाम मुझे गालियां दे रहे हैं। पीएम मोदी ने कहा कि ये गालियां इसलिए निकल रही हैं क्योंकि बिहार के लोगों ने इनका सूपड़ा साफ कर दिया है।  मध्य प्रदेश के नीमच में एक चुनावी सभा को संबोधित करते हुए कांग्रेस अध्यक्ष राहुल गांधी ने कहा कि केंद्र में उनकी सरकार आने पर दो बजट पेश किए जाएंगे। उन्होंने कहा कि पहला बजट किसानों के लिए समर्पित होगा।बसपा प्रमुख मायावती ने उत्तर प्रदेश के सलेमपुर में कांग्रेस पर जमकर निशाना साधा। बसपा प्रमुख  ने कहा, चुनाव के दौरान रोड शो और धार्मिक स्थलों में पूजा-पाठ करना फैशन बन गया है। उन्होंने कहा कि देश की आजादी के बाद देश में सबसे ज्यादा वक्त कांग्रेस का शासन रहा है। लेकिन इन की गलत नीतियों के कारण जनता ने आज इन्हें सत्ता से बाहर उखाड़ फेंका है।  उधर भाजपा नेता राजनाथ सिंह ने पश्चिम बंगाल में हो रही राजनीतिक हिंसा दुर्भाग्यपूर्ण बताया। भाजपा के वरिष्ठ नेता और गृह मंत्री राजनाथ सिंह ने नई दिल्ली में प्रेस वार्ता कर कहा कि स्वस्थ प्रजातंत्र में राजनीतिक हिंसा का कोई स्थान नहीं है। पश्चिम बंगाल में हो रही हिंसा को दुर्भाग्यपूर्ण बताते हुए कहा कि मुख्यमंत्री ममता बनर्जी राज्य में हिंसा नहीं रोक पा रही है। राजनाथ सिंह ने कहा कि एनडीए सरकार पिछले पांच साल में लोगों के लिए कई तरह की कल्याणकारी योजनाएं लेकर आई है। 