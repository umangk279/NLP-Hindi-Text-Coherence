प्रधानमंत्री ने चिकित्सा उत्पादों सहित आवश्यक वस्तुओं की आपूर्ति बनाए रखने के लिए सिंगापुर को हरसंभव सहयोग देने का वादा किया.   प्रधानमंत्री नरेन्द्र मोदी और सिंगापुर के प्रधानमंत्री माननीय ली सिएन लूंग के बीच 23 अप्रैल, 2020 को टेलीफोन पर बातचीत हुई। दोनों राजनेताओं ने कोविड-19 महामारी से उत्पन्न स्वास्थ्य और आर्थिक चुनौतियों पर अपने-अपने विचारों का आदान-प्रदान किया। इसके साथ ही दोनों राजनेताओं ने अपने-अपने देशों में महामारी और इसके आर्थिक एवं सामाजिक प्रभावों से निपटने के लिए अपनाए जा रहे उपायों पर एक-दूसरे को अपडेट किया। प्रधानमंत्री मोदी ने चिकित्सा उत्पादों सहित आवश्यक वस्तुओं की आपूर्ति बनाए रखने के लिए सिंगापुर को हरसंभव सहयोग देने का वादा किया। प्रधानमंत्री मोदी ने सिंगापुर में भारतीय नागरिकों को दिए जा रहे व्‍यापक सहयोग के लिए भी सराहना की। दोनों राजनेताओं ने वर्तमान संदर्भ में भारत-सिंगापुर रणनीतिक साझेदारी के महत्व पर विशेष बल दिया। दोनों राजनेता कोविड-19 से उत्‍पन्‍न वर्तमान और भविष्य की चुनौतियों का समाधान करने के लिए आपसी सहयोग से काम करने पर सहमत हुए। प्रधानमंत्री नरेन्द्र मोदी ने वर्तमान संकट के दौरान सिंगापुर के लोगों के अच्‍छे स्वास्थ्य और खुशहाली के लिए अपनी शुभकामनाएं दीं।  