प्रधानमंत्री नरेन्द्र मोदी ने चक्रवाती तूफान 'फोनी' से निपटने की तैयारियों की समीक्षा के लिए आज आयोजित की गई उच्चस्तरीय बैठक की अध्यक्षता की।  प्रधानमंत्री मोदी ने चक्रवाती तूफान ‘फोनी’ से निपटने की तैयारियों की समीक्षा के लिए आज आयोजित की गई उच्चस्तरीय बैठक की अध्यक्षता की। इस बैठक में कैबिनेट सचिव, प्रधानमंत्री के प्रधान सचिव, प्रधानमंत्री के अपर प्रधान सचिव, गृह सचिव और आईएमडी, एनडीआरएफ, एनडीएमए, प्रधानमंत्री कार्यालय इत्यादि के अन्य वरिष्ठ अधिकारियों ने भी भाग लिया। प्रधानमंत्री को इस चक्रवाती तूफान की संभावित दिशा के बारे में जानकारी दी गई। प्रधानमंत्री को इसके साथ ही विभिन्न ऐहतियाती कदमों के साथ-साथ इससे निपटने की तैयारियों के तहत किए गए अनेक उपायों से अवगत कराया गया। इन उपायों में पर्याप्त संसाधनों का प्रावधान करना, एनडीआरएफ एवं सशस्त्र बलों की टीमों की तैनाती, प्रभावित लोगों को पेयजल मुहैया कराने की व्यवस्था करना और बिजली एवं दूरसंचार सेवाओं की बहाली से जुड़ी वैकल्पिक प्रणालियों का इंतजाम करना शामिल हैं। प्रधानमंत्री ने संभावित हालात की समीक्षा करने के बाद केन्द्र सरकार के वरिष्ठ अधिकारियों को प्रभावित राज्यों के अधिकारियों के साथ समुचित तालमेल निरंतर बनाए रखने का निर्देश दिया, ताकि इस दिशा में निवारणकारी उपाय सुनिश्चित किए जा सकें। प्रधानमंत्री ने इसके साथ ही आवश्यकतानुसार राहत एवं बचाव कार्यों के लिए ठोस कदम उठाने का भी निर्देश दिया। चक्रवाती तूफान फोनी कल सुबह के बीच ओडिशा में पुरी के तट पर दस्तक देगा. गोपालपुर और चांदबली के पास 170-180 किलोमीटर प्रति घंटे की गति से फोनी तूफान के तट को पार करने की उम्मीद है. जिन राज्यों में अधिक असर रहेगा उनमें ओडिशा, आंध्र प्रदेश और पश्चिम बंगाल शामिल है। आडिशा में 8 लाख लोगो को सुरक्षित स्थानों पर पहुचाने का लक्ष्य रखा गया है...ओडिशा और  आंध्र प्रदेश के तटवर्ती इलाको बारिश लगातार जारी है। भीषण चक्रवाती तूफान 'फोनी' को लेकर ओडिशा और पश्चिम बंगाल में येलो एलर्ट घोषित किया गया है।  इस बीच राज्य के मुख्यमंत्री नवीन पटनायक के नेतृत्व में उच्च स्तरीय बैठक हुई जिसमें आपदा से निपटने के लिए सभी उपाए अपनाने पर जोर दिया गया। प्रदेश स्वास्थ्य विभाग के कर्मचारियों की 15 मई तक की छुट्टी रद्द कर दी गई हैं और जो छुट्टी पर चल रहे थे वे बुधवार शाम को ड्यूटी पर लौट आए हैं।  किसी भी आपात स्थिति से निपटने के लिए नौसेना और तटरक्षक बल के जहाज और हेलिकॉप्टर, राष्ट्रीय आपदा मोचन बल की राहत टीमों को महत्वपूर्ण स्थानों पर तैनात किया गया है। एनडीआरएफ की 50 से ज्यादा टीमें तैनात हो चुकी हैं जिनमें से 28 ओडिशा में है।  मौसम विभाग के मुताबिक दक्षिण ओडिशा के ज्यादातर तटीय इलाके और अंदरूनी इलाकों में तेज और भारी बारिश होगी। शुक्रवार को प्रदेश के सभी 11 जिलों में भारी से बहुत भारी बारिश होगी। गौरतलब है कि अत्यधिक गंभीर फोनी चक्रवात के शुक्रवार तक ओडिशा के तट पर गोपालपुर और चांदबली में दस्तक देने की संभावना है।  चक्रवाती तूफान फोनी के चलते प्रभावित जिलों में प्रशासन की लोगों घर से बाहर न निकलने की अपील, प्रशासन द्वारा लगभग 11 लाख लोगों को सुरक्षित स्थानों पर पहुंचाने का काम जारी। चक्रवाती तूफान फोनी के असर से निपटने के लिए आंध्र प्रदेश में भी तैयारियों को अंतिम रूप दिया जा रहा है। विजयवाड़ा और श्रीकाकुलम में विशेष एहितियाती कदम उठाए जा रहे हैं। मछुआरों को तटों के पास न जाने की चेतावनी जारी की गई है। आंध्र प्रदेश में विशाखापत्तनम बंदरगाह में परिचालन बंद कर दिया गया है और जहाजों को तूफान वाले क्षेत्र से दूर रहने को कहा गया है ताकि उन्हें कोई नुकसान नहीं हो। एनडीआरएफ की 12 टीम आंध्र प्रदेश में तैनात है।. देश के दक्षिणी तटीय क्षेत्र में तेल और गैस प्रतिष्ठानों की भरमार है। इस क्षेत्र में पारादीप, विशाखापट्टनम और चेन्नई में तेल रिफाइनरियां भी हैं।  ओडिशा और आंध्र प्रदेश में तूफान के रास्ते में पड़ने वाली दो रिफाइनरियां सुरक्षित तौर-तरीके को अपना रही हैं। इसके अलावा बंगाल की खाड़ी में तेल और गैस खोज और उत्पादन प्रतिष्ठानों को किसी तरह के नुकसान से बचाने के लिये उपाय किये गये हैं।  चक्रवात फोनी के लिए ओडिशा का आपातकालीन हेल्पलाइन नंबर +916742534177, अलग अलग जिलों के कंट्रोल रुम नंबर भी जारी किए गए हैं।   