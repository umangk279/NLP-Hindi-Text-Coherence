प्रधानमंत्री नरेंद्र मोदी आज से गुजरात के दो दिवसीय दौरे पर जाएंगे। इस दौरे में प्रधानमंत्री राज्य में कई परियोजनाओं की आधारशिला रखेंगे, साथ ही कई परियोजनाओं का लोकार्पण भी करेंगे। इनमें ओखा बंदरगाह से बेट द्वारका तक समुद्र में एक पुल और राजकोट में अंतरराष्ट्रीय हवाई अड्डे की आधारशिला रखेंगे। इसी के साथ पीएम मोदी उधना सूरत से जयनगर तक चलने वाली एक नई ट्रेन अंत्योदय एक्सप्रेस को हरी झंडी दिखाकर रवाना भी करेंगे।    प्रधानमंत्री रविवार को अपने गृहनगर वडनगर में रहेंगे। प्रधानमंत्री उस स्कूल का दौरा भी कर सकते हैं, जहां वो कभी शिक्षा हासिल किया करते थे। गुजरात का वडनगर शहर वो शहर जिससे जुड़ी हैं पीएम की यादें, वो शहर जहां बीता है पीएम का बचपन, वो शहर जहां पीएम ने अपनी ज़िदगी के अहम पल गुजारे हैं। 2014 में देश के प्रधानमंत्री बनने के बाद पीएम मोदी रविवार को पहली बार अपने गृहनगर वडनगर पहुंच रहे हैं। इस दौरे में जहां वो राज्य को कई सौगातें देंगे तो वहीं अपनी ज़िंदगी से जुड़ी कई ऐसी यादों को ताज़ा करने की कोशिश करेंगे, जो उनके लिए काफी अहम रही हैं। 