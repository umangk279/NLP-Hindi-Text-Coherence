केंद्रीय मंत्री ने किया स्वच्छ भारत एकेडमी का उद्घाटन, स्वच्छाग्रहियों को मिलेगी निःशुल्क शिक्षा.  जलशक्ति मंत्री गजेंद्र सिंह शेखावत ने सोमवार को स्वच्छ भारत अभियान को सफल बनाने के लिए स्वच्छाग्रहियों और कर्मियों के लिए निःशुल्क शिक्षा कार्यक्रम लॉन्च किया। यह कार्यक्रम स्वच्छ भारत एकेडमी द्वारा संचालित होगा। केंद्रीय मंत्री ने कहा कि सफाई के प्रति लोगों में नया भाव आया है। लोगों की आकांक्षाएं और अपेक्षाएं बढ़ी हैं। ये हमारे लिए शुभ संकेत है। एकेडमी के उद्घाटन अवसर पर शेखावत ने कहा कि प्रधानमंत्री नरेंद्र मोदी ने खुले में शौच (ओडीएफ) प्लस की चर्चा करते हुए कहा था कि जब तक हम गंदगी से पूर्ण मुक्ति प्राप्त नहीं कर लेते, तब तक इसके विरुद्ध हमारा युद्ध चलता रहेगा। जो उत्साह हमने इस पहले पायदान से अर्जित किया है, निश्चित रूप से आने वाले समय में हम सफल होंगे। देश के आमजन ने स्वच्छाग्रही के रूप में काम करते हुए इस सपने को पूरा किया है। इससे समाज के प्रत्येक व्यक्ति में प्रेरणा का जागरण हुआ है।  केंद्रीय मंत्री ने कहा कि इस तरह के लॉन्च की हम कोरोना से पहले कल्पना नहीं कर सकते थे, लेकिन इस आपदा ने हमें नया अवसर और नई विधा प्रदान की है। छह महीने पहले हम इस बात की संकल्पना भी नहीं कर सकते थे कि गांव में बैठे हुए प्रतिनिधियों को हम ऑनलाइन प्लेटफॉर्म के माध्यम से शिक्षित करेंगे। हमने सोचा नहीं था कि गांव में बैठे स्वच्छाग्रही इसे इस उत्साह से लेंगे। निश्चित ही यह नई शुरुआत है। ये मिशन के आने वाले पायदानों की सफलता में काम आएंगी। शेखावत ने कहा कि हमारे साथ जो लोग जुड़े हैं, वो उत्साह के साथ जुड़ें रहें और नए लोग कैसे जुड़ें, इसके लिए स्वच्छ भारत एकेडमी में एक विषय बनना चाहिए। इस प्लेटफार्म को हम कैसे और इंटरैक्टिव बना सकते हैं, सेकेंड लेबल ट्रेनिंग प्रोग्राम कैसे जोड़ सकते हैं, ताकि ग्राउंड लेबल पर बैठा हमारा स्वच्छाग्रही उन चुनौतियों को साझा कर सके, जो उसके सामने आ रही हैं। वो अपनी सफलता की कहानी साझा कर सके। हम इस बीटा वर्जन से आगे बढ़कर एक इंटरैक्टिव वर्जन तैयार कर सकें। उन्होंने कहा कि कोरोना काल में स्मार्ट फोन्स की संख्या बढ़ी है। हम स्मार्ट फोन वर्जन कैसे प्रभावी बना सकते हैं, इसको लेकर भी काम करने की आवश्यकता है। केंद्रीय मंत्री ने राजस्थान, उत्तर प्रदेश, पंजाब समेत विभिन्न राज्यों से जुड़े स्वच्छाग्रहियों से संवाद भी किया और सभी का धन्यवाद दिया। विशाल बैरिस्टो की रिपोर्ट 