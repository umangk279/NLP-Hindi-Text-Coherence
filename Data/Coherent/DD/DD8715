भारत 2030 तक अपनी परिवहन प्रणाली को ई-वाहनों पर निर्भर बनाने के लक्ष्य को लेकर चल रहा है और इसके लिए उसने चीन की कंपनियों से देश के ई-वाहन बाजार में निवेश करने का आह्वान किया है।    विश्व के दो बड़े ग्रीनहाउस गैस उत्सर्जक चीन और भारत बिजली वाहनों के निर्माण में संयुक्त उद्यम के लिए उत्सुक हैं। दोनों देशों ने पेइचिंग में आयोजित तीन दिवसीय सम्मेलन में इसके लिए वार्ता की। नीति आयोग के प्रधान सलाहकार अनिल श्रीवास्तव ने चीन में आयोजित 'वैश्विक शून्य उत्सर्जन और पूर्ण इलेक्ट्रिक वाहन' सम्मेलन में भाग लिया। जहां उन्होने चीनी कंपनियों को भारत के पूर्णतया ई-वाहन प्रणाली के लक्ष्य में भागीदार बनने का न्यौता दिया। चाइना ईवी100  निजी ई-वाहन कंपनियों का संगठन है जो 200 से ज्यादा चीन की अहम ई-वाहन कंपनियों का नेतृत्व करता है। उसी ने इस पांचवें ईवी-100 फोरम का आयोजन किया है। इस सम्मेलन में दुनियाभर की सरकारों और उद्योग जगत के प्रतिनिधियों ने हिस्सा लिया। 