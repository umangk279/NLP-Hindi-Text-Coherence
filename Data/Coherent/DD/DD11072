 प्रधानमंत्री नरेंद्र मोदी, पंडित दीनदयाल उपाध्याय की जयंती के मौके पर आज भोपाल में भाजपा कार्यकर्ता महाकुम्‍भ का करेंगे उद्घाटन। पार्टी अध्यक्ष अमित शाह भी होंगे सम्मेलन में मौजूद।  भारतीय जनता पार्टी की मध्यप्रदेश इकाई की ओर से आज राजधानी भोपाल में कार्यकर्ता महाकुंभ का आयोजन किया गया। आज जनसंघ के संस्थापक सदस्यों में से एक पंडित दीन दयाल उपाध्याय की जयंती है और इसी मौके पर कार्यकर्ता महाकुंभ का आयोजन हुआ। प्रधानमंत्री नरेंद्र मोदी और भाजपा अध्यक्ष अमित शाह इस महाकुंभ में विशेष रूप से शामिल हुए। जंबूरी मैदान में आयोजित इस महाकुंभ में कार्यकर्ताओं का सैलाब देखा गया। इस साल नवंबर में यहां विधानसभा के चुनाव होंगे और उससे पहले भाजपा का यह कार्यक्रम पार्टी की ओर से चुनाव के अभियान का आगाज माना जा रहा है। महाकुंभ में शामिल पार्टी कार्यकर्ताओं को प्रधानमंत्री और पार्टी अध्यक्ष ने चुनावी जीत का मंत्र दिया। पीएम ने कहा कि सभी कार्यकर्ताओं पर हमारे महान नेताओं और पार्टी के लिए जान देने वाले हजारों कार्यकर्ताओं का कर्ज है और इस कर्ज को चुकाने का कोई भी मौका अपने हाथ से जाने नहीं देंगे । भाजपा अध्यक्ष ने कहा कि 10 सदस्य से शुरू की गई राजनैतिक पार्टी आज दुनिया की सबसे बड़ी पार्टी है, जिसके करीब 11 करोड़ सदस्य हैं। मध्य प्रदेश के मुख्यमंत्री शिवराज सिंह चौहान ने कहा कि उनके कार्यकाल में राज्य का चौमुखी विकास हुआ है। 