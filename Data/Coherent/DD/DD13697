रमज़ान का महीना पूरा होने के साथ खुशी के इस त्यौहार की शीरीनी और मिठास आपके जीवन में भी महसूस हो और साल का हर दिन आप के लिए ईद जैसा हो। पूरे जोशो-खरोश के साथ दुनिया भर में ईद मनाई जा रही है। मस्जिदों और ईदगाहों में विशेष नमाज अदा की गई। लोगों ने गले मिलकर एक-दूसरे को बधाईयां दीं। राष्ट्रपति राम नाथ कोविंद, उप राष्ट्रपति वेंकैया नायडू और देशवासियों को ईद की बधाई दी है।  ईदुल फ़ित्र, या ईद एक इस्लामी त्योहार है, हर साल रमज़ान के महीने का रोज़ा रखने के बाद बड़ी धूमधाम से पहली शव्वाल को मनाया जाता है। ईदुल फ़ित्र अरबी भाषा का शब्द है जिसका अर्थ; खुशी, उत्सव, फरहत और चहल-पहल के हैं,जबकि फित्र का अर्थ रोज़ा खोलने या तोड़ने के हैं, ईद के दिन रोज़ों का सिलसिला समाप्त होता है, इस दिन खुदा अपने बंदों को रमज़ान की इबादात का इनाम देते हें। इस्लाम में दो ही त्योहार मनाए जाते हैं,ईदुल फ़ित्र और ईदुल अज़हा, ईदुफित्र एक दिन का होता है इसे छोटी या मीठा इद के नाम से भी जाना जाता है। रमज़ान के आखिरी दिनों में, विशेष ईद बाजार सजाए जाते हैं। जहां ईद के लिए नए कपड़े, चूड़ियों और दूसरी चिज़ों की आवश्यकता है, वहीं ईद के अवसर पर विशेष व्यंजन बनाए जाते हैं, मुस्लिम घरों में विशेष रूप से स्वादिष्ट भोजन और सेवइयों का इन्तज़ाम किया जाता है। ईद के दिन अच्छे या नए कपड़े पहन कर मुसलमान सामूहिक रूप से ईद की नमाज अदा करने के लिए ईद गाहों, खुले मैदानों या फिर मस्जिदों का रुख करते हैं।वैसे तो ईद की मुबारकबादी का सिलसिला चाँद देखने के साथ ही एक दूसरे को भेजे जाने लगते हैं। लेकिन ईद की नमाज के बाद एक दूसरे को संदेश देने का सिलसिला तेज हो जाता है। लोग ईदगाह में ही एक दूसरे से गले मिलकर और बगलगीर होकर ईद की बधाई देते हैं। ईदुल फ़ित्र सामूहिक खुशियां मनाने का त्योहार है,इस दिन से पूरे समाज की चिंता करने, आपसी भाईचारे का प्रदर्शन करने और देश व राष्ट्र के विकास और दुनिया भर में शांति स्थापित करने की कोशिश का संदेश देता है।इनहीं तका़ज़ों के साथ ईद की बधाई के संदेश दिलों को जोड़ने का काम करते हैं। प्रधानमंत्री नरेंद्र मोदी ने ईद के मौके पर देशवासियों को बधाई दी है। अपने ट्वीट संदेश में उन्होंने ईद के मौके पर समाज में एकता- भाईचारा और बढ़ने की कामना की। इसके साथ ही प्रधानमंत्री ने पिछले महीने मन की बात कार्यक्रम में रमज़ान और ईद की शुभकामनाओं वाला संदेश भी साझा किया था। केंद्रीय अल्पसंख्यक कार्य मंत्री मुख्तार अब्बास नकवी ने भी सभी देशवासियों को ईद की शुभकामनाएं दी। सूचना एवं प्रसारण मंत्री राज्यवर्धन राठौर ने भी देशवासियों को ईद की बधाई दी। एक ट्वीट में उन्होंने कहा- सभी लोगों को ईद मुबारक हो। मैं दुआ मांगता हूँ कि ईद का ये खूबसूरत पर्व हम सबके जीवन में प्रेम,शांति और सौहार्द का संचार करता रहे!  