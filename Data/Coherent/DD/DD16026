एक बार में तीन तलाक पर रोक लगाने के लिए सरकार संसद के शीतकालीन सत्र में कानून लाएगी। इस विधेयक का नाम होगा- 'मुस्लिम विमिन प्रोटेक्शन ऑफ राइट्स ऑन मैरेज बिल'।   संसद से बिल के पारित होने के बाद यह कानून सिर्फ एक बार में तीन तलाक (तलाक-ए-बिद्दत) पर ही लागू होगा। इसके तहत कोई भी मुस्लिम पति अगर पत्नी को मौखिक, लिखित और इलेक्ट्रोनिकली इंस्टेंट तीन तलाक देता है तो वो गैर-कानूनी होगा और अस्तिवविहीन होगा। जो व्यक्ति तीन तलाक देगा, उसको तीन साल की सजा और जुर्माना हो सकता है।  तीन तलाक देना गैर-जमानती और संज्ञेय अपराध होगा और इस मामले में मजिस्ट्रेट तय करेगा कि कितना जुर्माना होगा।  सरकार ने विधेयक का मसौदा राज्य सरकारों को उनकी राय के लिए भेजा है और कहा है कि जल्दी राय केंद्र सरकार को भेजें।  