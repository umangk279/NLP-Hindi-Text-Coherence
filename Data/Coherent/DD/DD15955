प्रधानमंत्री नरेन्द्र मोदी ने दिल्ली में डॉ भीमराव अंबेडकर अंतरराष्ट्रीय केंद्र का उद्धाटन किया और कहा कि यह केंद्र युवाओं के बीच अनुसंधान को बढ़ावा देने और डॉ अंबेडकर की मूल सोच को प्रोत्साहित करेगा        प्रधानमंत्री नरेन्द्र मोदी ने आज नयी दिल्ली में बी आर अंबेडकर अंतरराष्ट्रीय केन्द्र का उद्घाटन किया। इस मौक़े पर प्रधानमंत्री ने बाबा साहेब की प्रतिमा का अनावरण किया और प्रतिमा पर माल्यार्पण भी किया। डीएआईसी में डॉ. अम्बेडकर सेंटर फार सोशियो-इकानामिक ट्रासफोर्मेशन केंद्र भी है जो सामाजिक और आर्थिक अध्ययन के क्षेत्र में अनुसंधान का एक बेहतरीन केंद्र होगा। साथ ही ये एक विशेषज्ञ थिंक टैंक के रूप में भी काम करेगा जिसमे समावेशी विकास और सामाजिक-आर्थिक मामलों पर ध्यान दिया जाएगा। 192 करोड़ रूपए की लागत से तैयार ये केन्द्र रिकॉर्ड समय में बनकर तैयार हो गया। डीआईएसी की आधारशिला अप्रैल 2015 में प्रधानमंत्री ने रखी थी और इसका निर्माण सवा तीन एकड़ क्षेत्र में किया गया है। प्रधानमंत्री ने कहा कि ये केंद्र नई पीढ़ी के लिए बाबा साहेब के विज़न को समझने का केंद्र बनेगा। 