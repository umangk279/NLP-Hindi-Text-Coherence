रोहित शर्मा और विराट कोहली के शतकों की मदद से तीन मैचों की सीरीज में भारत ने न्यूजीलैंड को दी 2-1 से मात। एक रोमांचक मुकाबले में टीम इंडिया ने कानपुर में तीसरे और आखिरी वनडे में न्यूज़ीलैंड को 6 रनों से हराया।   भारत ने न्यूज़ीलैंड के ख़िलाफ तीन वनडे मैच की सीरीज़ 2-1 से अपने नाम कर ली है। कल खेले गए सीरीज़ के तीसरे और निर्णायक मुक़ाबले में टीम इंडिया ने न्यूज़ीलैंड को 6 रन से हरा दिया। रोहित शर्मा और कप्तान विराट कोहली के विस्फोटक शतकों और दोनों के बीच हुई दूसरे विकेट के लिये 230 रनों की विशाल भागीदारी की इस जीत की अहम वजह बनी।  न्यूज़ीलैंड की टीम को जीत के लिए 338 रन चाहिए थे लेकिन टीम 50 ओवर में 7 विकेट पर 331 रन ही बना सकी। इसी के साथ विराट कोहली ने सात लगातार द्विपक्षीय वनडे सीरीज में जीत दर्ज कर रिकॉर्ड कायम कर लिया है।  यह भारत की लगातार सबसे ज्यादा सीरीज जीत का रिकार्ड है। इससे पहले भारत ने लगातार छह द्विपक्षीय सीरीज जीती थीं। सीरीज में 2 शतक लगाने वाले भारतीय कप्तान विराट कोहली को मैन ऑफ द सीरीज चुना गया। 