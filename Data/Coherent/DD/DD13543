सुप्रीम कोर्ट ने बुधवार को आखिरकार दिल्ली में सत्ता की खींचतान की राजनीति पर विराम लगा दिया. दिल्ली सरकार के अधिकारों पर आम आदमी पार्टी की याचिका पर अहम फैसला सुनाते हुए मुख्य न्यायाधीश दीपक मिश्रा की अध्यक्षता वाली पांच सदस्यीय संविधान पीठ ने सर्वसम्मति के निर्णय में कहा सबको संविधान के दायरे में रहकर काम करना चाहिए. केंद्र और राज्य के बीच रिश्ते सौहार्दपूर्ण होने चाहिए. सुप्रीम कोर्ट ने अपने फैसले में कहा कि पुलिस कानून व्यवस्था और ज़मीन के सभी मामले एलजी के पास होंगे. जबकि अन्य सभी मामलों में चुनी हुई सरकार कानून बना सकती है. कोर्ट ने बीते दिनों जो राजनीति चल रही थी उसकी तरफ इशारा करते हुए साफ कहा कि दिल्ली में अराजकता की कोई जगह नहीं है.  बुधवार का दिन देश की राजधानी दिल्ली के लिए ऐतिहासिक साबित हुआ, जब दिल्ली सरकार के अधिकारों पर सुप्रीम कोर्ट ने अपना बड़ा फैसला सुनाया. पांच सदस्यीय संविधान पीठ ने अपने फैसले में जहां एक ओर नसीहत देते हुए कहा कि दिल्ली में किसी तरह की अराजकता की कोई जगह नहीं है वहीं यह भी कहा कि केंद्र और राज्य के बीच रिश्ते बेहद सौहार्दपूर्ण होने चाहिए और सबको संविधान के दायरे में काम करना चाहिए. चीफ जस्टिस दीपक मिश्रा की अध्यक्षता वाली पांच सदस्यीय संविधान पीठ ने सर्वसम्मति के निर्णय में कहा, लोकतांत्रिक मूल्य सर्वोच्च हैं और शक्ति का समन्वय जरूरी है. दिल्ली सरकार और एलजी को आपसी तालमेल से काम करना चाहिए. दिल्ली में पुलिस, कानून व्यवस्था और जमीन के मामले में सभी अधिकारी एलजी के पास ही रहेंगे. इससे अलग सभी मामलों में चुनी हुई सरकार कानून बना सकती है. एलजी को मंत्रिमंडल की राय का सम्मान करना चाहिए और उसकी राय पर काम करना चाहिए. अगर दिल्ली सरकार और उप-राज्यपाल के बीच किसी विषय पर सहमति नहीं हो तो वह मामला निस्तारण के लिए राष्ट्रपति के पास भेजे जाने का प्रावधान है.  वहीं, सुप्रीम कोर्ट ने दिल्ली को पूर्ण राज्य का दर्जा दिए जाने को लेकर स्थिति साफ कर दी है कि यह संभव नहीं है. पीठ के तीन जजों ने मुख्य न्यायाधीश के फैसले पर हस्ताक्षर किए. जस्टिस एके सीकरी, जस्टिस एएम खानविलकर ने इस फैसले पर सहमति जताई है. हालांकि दो जजों ने इसके बाद अपना अलग फैसला पढ़ा. न्यायालय के इस फैसले के बाद बीजेपी और आप जहां इसे अपनी-अपनी जीत बता रहे हैं वहीं कांग्रेस का कहना है कि फैसला केजरीवाल सरकार के दावे के मुताबिक नहीं है और कोर्ट ने वही कहा है कि जो व्यवस्था संविधान में पहले से है. दिल्ली में आम आदमी की सरकार बनने के बाद से ही अधिकारों को लेकर विवाद शुरू हो गया था. केजरीवाल की दलील है कि चुनी हुई सरकार के पास सभी अधिकार होने चाहिए. मगर केंद्र सरकार का कहना है कि दिल्ली को पूर्ण राज्य का दर्जा नहीं है और उप राज्यपाल के पास सभी प्रशासनिक अधिकार हैं. दिल्ली हाईकोर्ट ने भी एलजी को ही मुखिया करार दिया था. मगर विवाद का हल नहीं हो सका और पूरा मामला सर्वोच्च न्यायालय की संविधान पीठ के पास पहुंचा था. पीठ ने स्पष्ट कहा कि दोनों पक्षों को सविंधान के दायरे में रहते हुए जनहित के निर्णय लेने चाहिए. 