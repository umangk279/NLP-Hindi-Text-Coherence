वित्त मंत्री निर्मला सीतारमण की अगुवाई में जीएसटी काउंसिल की 38वीं बैठक हुई. बैठक में कई महत्वपूर्ण फैसले लिए गए.  GST काउंसिल ने लॉटरी पर देश भर में एक समान टैक्स लगाने का फैसला किया है. यानि के अब लॉटरी पर 28 फीसदी जीएसटी वसूला जाएगा, जो एक मार्च 2020 से लागू होगा. अभी राज्य की सीमा के अंदर बिकने वाले लॉटरी पर 12% और दूसरे राज्य में बिकने वाले लॉटरी पर 28% जीएसटी लग रहा था. कारोबारियों को राहत देते हुए काउंसिल ने वित्त वर्ष 2017-18 के लिए GSTR-9 फाइल करने की तारीख 31 जनवरी 2020 तक बढ़ा दिया है. 2017 से नवंबर 2019 तक जिन्होंने GSTR-1 फाइल नहीं किया है, उनको राहत देते हुए जीएसटी काउंसिल ने उन्हें विलंब शुल्क से छूट दे दी है. इसके साथ ही जो कारोबारी दो टैक्स अवधि तक GSTR-1 फाइल नहीं करेंगे, उनके लिए ई-वे बिल ब्लॉक कर दिया जाएगा. साथ ही पूर्वोत्तर के कुछ राज्यों के लिए नवंबर महीने का जीएसटी रिटर्न फाइल करने की अंतिम तिथि को बढ़ाया जाएगा. लॉटरी पर एक समान टैक्स 1 मार्च, 2020 से लागू होगा, जिसके लिए काउंसिल को वोटिंग करनी पड़ी. वित्त मंत्री निर्मला सितारमण ने कहा कि हर संभव प्रयास के बाद में पूरे काउंसिल के सदस्यों ने लॉटरी पर 28% टैक्स लगाने के मुद्दे पर वोटिंग करने का फैसला किया. 