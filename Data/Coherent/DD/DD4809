महात्मा गांधी की 150वीं जयंती वर्ष पर प्रधानमंत्री ने फिल्म और कला जगत की कई प्रमुख हस्तियों से मुलाक़ात की. गांधी जी के आदर्शों को याद करते हुए प्रधानमंत्री ने कहा कि महात्मा हमेशा सादगी का पर्याय रहे लेकिन उनके विचार ने सभी तक पहुंच बनाई.  प्रधानमंत्री ने कला जगत की प्रशंसा की और कहा कि रचनात्मकता की शक्ति असीम है और इसका इस्तेमाल देश के विकास में करना चाहिए. उन्होंने अभी हाल में ही भारत की यात्रा पर आए चीन के राष्ट्रपति शी जिनपिंग की मुलाक़ात का जिक्र किया. प्रधानमंत्री ने बताया कि किस कदर चीन में भारतीय सिनेमा प्रसिद्ध है और चीनी राष्ट्रपति ने चीन में दंगल फिल्म की प्रसिद्धि की बात कही. दक्षिण-पूर्वी एशियाई देशों में रामायण की प्रसिद्धि को पीएम मोदी ने उकेरा और कहा कि कला जगत देश में पर्यटन को बढ़ावा देने में अहम भूमिका निभा सकता है. साथ ही उन्होंने कहा कि फिल्म जगत ने गांधी जी के दर्शन को लोगों तक पहुंचाने में अहम भूमिका निभाई है. कंगना रानाऊत, इम्तियाज़ अली, अभिनेता आमिर खान और शाहरुख खान ने इस दौरान कहा कि गांधी जी के विचारों को भविष्य में रचनात्मक तरीक़े से लोगों तक पहुंचाने के अलावा फिल्म उद्योग की रचनात्मकता को बढ़ाने में भी प्रधानमंत्री के साथ ये संवाद काफी प्रेरणादायक है. 