जम्मू-कश्मीर के हालात की समीक्षा के बाद सेना प्रमुख जनरल बिपिन रावत ने बयान दिया है कि पाकिस्तान लगातार संघर्ष विराम तोड़ रहा है। भारत के साथ पाकिस्तान अगर शांति चाहता है, तो पहले घुसपैठ रोके।  सेना प्रमुख जनरल बिपिन रावत ने कल कश्मीर में सुरक्षा स्थिति की समीक्षा की और तैयारियों का जायजा लिया। उन्होंने सेना के वरिष्ठ अधिकारियों के साथ सेना की इकाइयों का दौरा भी किया. जहां सेना के कमांडरों ने उन्हें सेना की संचालन तैयारियों से अवगत कराया। इसके बाद आज जनरल रावत ने पाकिस्तान से साफ तौर पर कहा है कि अगर वो भारत के साथ शांति चाहता है तो पहले घुसपैठ रोके। उन्होंने कहा कि पाकिस्तान लगातार संघर्ष विराम का उल्लंघन कर रहा है।  इससे पहले, कल भारतीय सेना ने जम्‍मू कश्‍मीर के केरन सेक्‍टर में नियंत्रण रेखा पार से होने वाली घुसपैठ को विफल कर दिया। लेकिन एक अन्य घटनाक्रम में आतंकियों ने जम्मू बस स्टैंड के पास पुलिस के वाहन पर ग्रेनेड हमला किया, जिसमें दो पुलिसकर्मी और एक नागरिक घायल हो गए। 