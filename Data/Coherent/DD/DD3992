नारकोटिक्स कंट्रोल ब्यूरो ने बड़ी कार्रवाई करते हुए अंतरराष्ट्रीय ड्रग्स सिंडीकेट से जुड़े बड़े एक अंतरराष्ट्रीय गिरोह को गिरफ्तार कर लिया है। गिरफ्तार किए गए लोगों में एक अमेरिकी, दो नाईजिरियन और एक इंडोनेशियन नागरिक शामिल है। बरामद सामान की अंतरराष्ट्रीय बाजार में कीमत करीब 1300 करोड़ रुपए हैं।  नारकोटिक्स कंट्रोल ब्यूरो ने मादक पदार्थों की तस्करी के एक बड़े अंतरराष्ट्रीय गिरोह का भंडाफोड़ किया है। ब्यूरो ने कई शहरों में चलाए गए एक विशेष ऑपरेशन में 20 किलोग्राम कोकीन बरामद किया है। इस ऑपरेशन के जरिए ऑस्ट्रेलिया में हाल ही में बरामद हुए 55 किलो कोकीन और 200 किलोग्राम अन्य मादक पदार्थों से जुड़े अंतर्राष्ट्रीय सिंडिकेट का भी पर्दाफाश हुआ है। नारकोटिक्स कंट्रोल ब्यूरो के मुताबिक भारत में बरामद मादक द्रव्यों की अंतरराष्ट्रीय बाजार में कीमत 100 करोड़ रुपए जबकि सभी बरामदगियों की कीमत करीब 1300 करोड़ रुपए है। इसे मादक पदार्थों के सबसे बड़ी बरामदगी के तौर पर देखा जा रहा है। भारत में काम कर रहा सिंडिकेट ना सिर्फ देश के भीतर ड्रग्स पहुंचाने का काम कर रहा था बल्कि भारत से कई अन्य देशों में भी इसे भेजा जा रहा था। इस मामले में अब तक पांच भारतीयों के अलावा चार विदेशी नागरिकों को भी गिरफ्तार किया गया है। गिरफ्त में आए विदेशियों में एक अमेरिकी, दो नाईजिरियन और एक इंडोनेशियन नागरिक शामिल है। नारकोटिक्स कंट्रोल ब्यूरो के मुताबिक इस सिंडिकेट का फैलाव दिल्ली एनसीआर के अलावा पंजाब, उत्तराखंड और महाराष्ट्र तक था। इनके तार ऑस्ट्रेलिया, कनाडा, अमेरिका, इंडोनेशिया, श्रीलंका, कोलंबिया, नाईजीरिया और मलेशिया जैसे देशों से भी जुड़े हैं। सुधाकर दास की रिपोर्ट 