प्रधानमंत्री नरेन्द्र मोदी ने राष्ट्रपति प्रणव मुखर्जी के विदाई सम्मान में रात्रिभोज का आयोजन किया। इस अवसर पर प्रधानमंत्री ने राष्ट्रपति को स्मृति चिह्न भेंट किया। संसद में राष्ट्रपति को आज दी जाएगी विदाई।   राष्ट्रपति प्रणब मुखर्जी का कार्यकाल ख़त्म होने से पहले उनके सम्मान में विदाई समारोहों के आयोजन किए जा रहे हैं। प्रधानमंत्री ने जहां कल हैदराबाद हाउस में उनके सम्मान में रात्रि भोज दिया, तो वहीं आज संसद में राष्ट्रपति के सम्मान में विदाई समारोह का आयोजन होगा। राष्ट्रपति प्रणब मुखर्जी का कार्यकाल सोमवार को खत्म हो रहा है। उनके लिये विदाई समारोहों का आयोजन किये जा रहे हैं। शनिवार से तीन दिनों तक रात्रि भोज दिये जाने की खबर है। सबसे पहले शनिवार की रात प्रधानमंत्री नरेन्द्र मोदी ने हैदराबाद हाउस में देश के तेरहवें राष्ट्रपति प्रणब मुखर्जी के सम्मान में रात्रि भोज की मेजबानी की। जिसमें कई प्रकार के विशेष व्यंजनों के परोसे जाने की सूचना है। इस मौके पर नवनिर्वाचित राष्ट्रपति राम नाथ कोविन्द समेत केन्द्रीय मंत्रिमंडल के तमाम सदस्यों ने भोज में शिरकत की।  रविवार यानि 23 जुलाई को राष्ट्रपति प्रणब मुखर्जी का विधिवत विदाई समारोह संसद के सेन्ट्रल हॉल में आयोजित किया जा रहा है,जिसका आयोजन लोकसभाध्यक्ष सुमित्रा महाजन ने किया है। जिसमें केन्द्रीय मंत्री और प्लेबैक सिंगर बाबुल सुप्रियों राष्ट्रपति प्रणब मुखर्जी के सम्मान में रवीन्द्रनाथ टैगोर लिखित गीत " एकला चलो रे " का मंचन करेंगे। इसके बाद लोकसभाअध्यक्ष ने राष्ट्रपति के सम्मान में चाय पार्टी का भी आयोजन किया है,जिसमें सभी सांसदों को ख़ास तौर पर आमंत्रित किया गया है। सोमवार 24 जुलाई को राष्ट्रपति प्रणब मुखर्जी भी राष्ट्रपति भवन में रात्रि भोज देंगे,जिसमें प्रधानमंत्री समेत केन्द्रीय मंत्रिमंडल के तमाम सदस्यों को आमंत्रित किया गया है। सोमवार की शाम राष्ट्रपति प्रणब मुखर्जी राष्ट्र के नाम अपना आखिरी संबोधन भी करेंगे। जिसे अंग्रेजी और हिन्दी के अलावा तमाम क्षेत्रीय भाषाओं में प्रसारित किया जायेगा।  25 जुलाई यानि मंगलवार को राष्ट्रपति भवन के दरबार हॉल में देश के 14वें नवनिर्वाचित राष्ट्रपति राम नाथ कोविन्द पद और गोपनीयता की शपथ लेंगे।   