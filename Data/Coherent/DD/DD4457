लोक सेवा प्रसारण दिवस के मौके पर नई दिल्ली के प्रसारण भवन में एक कार्यक्रम आयोजित किया जिसमें सूचना और प्रसारण सचिव अमित खरे ने गांधीजी को श्रद्धांजलि अर्पित की.  12 नवंबर, 1947 को महात्मा गांधी पहली और अंतिम बार दिल्ली के आकाशवाणी पहुंचे थे. यहां से उन्होंने विभाजन के बाद हरियाणा में कुरुक्षेत्र में अस्थायी रूप से बसे विस्थापितों को आकाशवाणी के माध्यम से संबोधित किया था. नई दिल्ली स्थित आकाशवाणी के स्टूडियो आने की स्मृति में हर साल 12 नवंबर को "लोक सेवा प्रसारण दिवस" मनाया जाता है. इस मौके पर आयोजित एक समारोह में मंगलवार को सूचना और प्रसारण सचिव अमित खरे ने गांधीजी को श्रद्धांजलि प्रदान की. उन्होंने दो पुरस्कारों (गांधी दर्शन और लोक सेवा) की घोषणा की. उन्होंने ये भी कहा कि आज के दौर में सूचना तकनीक तेजी से बदली रही है और रेडियो अपने आप को परिवर्तित कर रहा है. इस मौके पर आकाशवाणी के महानिदेशक एफ शहरयार भी मौजूद रहे. "लोक सेवा प्रसारण दिवस" के मौके पर आकाशवाणी भवन परिसर में गांधीजी के प्रिय भजन भी सुनाए गए. इसके अलावा स्कूली बच्चों ने भी कार्यक्रम के दौरान गीत पेश किए. गौरतलब है कि आकाशवाणी के 414 केन्‍द्र हैं, जो 23 भाषाओं और 179 बोलियों में प्रसारण उपलब्‍ध कराते हैं. आकाशवाणी दुनिया के सबसे बड़े लोक प्रसारण संगठनों में से भी एक है. गिरीश निशाना, संवाददाता 