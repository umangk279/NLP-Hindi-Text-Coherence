लंबे समय से चली आ रही राजनीतिक अस्थिरता के बीच नेपाल के लाखों मतदाताओं ने राष्ट्रीय और प्रांतीय कार्यपालिका में प्रतिनिधियों का चुनाव करने के लिए मतदान किया। 32 जिलों में 65 फीसदी मतदाताओं ने अपने मताधिकार का किया प्रयोग। बाकी बचे 45 ज़िलों में दूसरे और अंतिम चरण के लिए 7 दिसंबर को डाले जाएंगे वोट।   नेपाल में नए संविधान के तहत संसदीय और प्रांतीय विधानसभाओं के प्रथम चरण के चुनाव के लिए आज वोट डाले गये। हिंसा की छिटपुट घटनाओं को अगर छोड़ दिया जाए तो मतदान आमतौर पर शांतिपूर्ण रहा। प्रथम चरण में नेपाल के 32 जिलों की 37 संसदीय सीटों और प्रांतीय परिषदों की 74 सीटों के लिए 65 फीसदी मतदाताओं ने वोट डाले। इस चरण में पूर्व प्रधानमंत्री बाबूराम भट्टारई और पूर्व उप प्रधानमंत्री नारायण काजी श्रेष्ठ समेत कुल 702 प्रत्याशी मैदान में थे। बाकी बचे 45 ज़िलों में दूसरे और अंतिम चरण के लिए 7 दिसंबर को मतदान होगा। साल 2015 में नए संविधान की घोषणा के बाद नेपाल में संघीय व्यवस्था को मूर्त रूप देने के लिए पहली बार चुनाव हो रहा है। 