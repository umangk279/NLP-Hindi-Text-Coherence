देश में कोरोना वायरस से स्‍वस्‍थ होने वालों की कुल संख्‍या छह लाख 35 हजार सात सौ 57 हो गई है। स्‍वस्‍थ होने की दर 63.33 प्रतिशत हो गई है। पिछले 24 घंटे में रिकॉर्ड 22 हजार 942 लोग स्‍वस्‍थ‍ हो चुके हैं। फिलहाल देश में कुल तीन लाख 42 हजार 473 सं‍क्रमित लोगों का इलाज चल रहा है।    स्‍वास्‍थ्‍य और परिवार कल्‍याण मंत्रालय के अनुसार पिछले 24 घंटों के दौरान देश में कोविड-19 के कुल 34 हजार 956 नये मामले दर्ज किये गये हैं। भारत में इस महामारी के फैलने के बाद एक दिन में संक्रमितों की यह सबसे बड़ी संख्‍या है। पिछले 24 घंटों में इस वायरस से संक्रमित लोगों का आंकड़ा दस लाख के पार पहुंच गया है। एक दिन में 687 लोगों की मौत हुई है। इसके साथ ही पूरे देश में अब तक कुल 25 हजार 602 लोगों की मृत्‍यु हो चुकी है। इस बीच, भारतीय आयुर्विज्ञान अनुसंधान परिषद-आईसीएमआर ने बताया कि पिछले 24 घंटे में तीन लाख 33 हजार 228 नमूनों की जांच की गई। ये अब तक की सबसे अधिक जांच है। इसके साथ ही अब तक एक करोड़ 30 लाख 72 हजार 718 नमूनों की जांच की जा चुकी है। कुल 1,224 प्रयोगशालाओं में नमूनों की जांच का काम चल रहा है, जिनमें 880 सरकारी और 364 निजी प्रयोगशालाएं हैं। 