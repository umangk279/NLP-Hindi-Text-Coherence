भारत-आसियान सम्मेलन 25 जनवरी को होना है, जिससे पहले कई अन्य कार्यक्रमों की शुरुआत हो गई है. भारत की एक्ट ईस्ट पॉलिसी का ही असर है कि हम अपने पूर्वी देशों के साथ आपसी संपर्क बढ़ाने में लगातार कामयाब हो रहे हैं.  भारत और आसियान देशों के बीच आपसी भागीदारी के 25 साल पूरे होने के मौके पर दिल्ली में 25 जनवरी को भारत-आसियान समिट का आयोजन होगा. इससे पहले ही कई अन्य कार्यक्रमों का सिलासिला शुरू हो चुका है. जिसके तहत सोमवार को दिल्ली में भारत-आसियान व्यापार और निवेश सम्मेलन का आयोजन हुआ. सम्मेलन में वाणिज्य मंत्री सुरेश प्रभु ने कहा कि प्रधानमंत्री नरेंद्र मोदी की एक्ट ईस्ट पॉलिसी के तहत भारत व्यापार और इन्वेस्टमेंट के क्षेत्र में बहुत कुछ करने जा रहा है. लैंड रूट के माध्यम से कनेक्टिविटी बढ़ाकर ट्रेड को बढ़ावा देने पर फ़ोकस है. इस मौके पर आसियान देशों के प्रतिनिधियों ने भी भारत के साथ संपर्क बढ़ाने पर ज़ोर दिया. सोमवार को ही भारत-आसियान देशों के छात्रों के बीच आदान-प्रदान का कार्यक्रम आयोजित हुआ, जिसे विदेश मंत्रालय सीआईआई की मदद से 10 साल से आयोजित कर रहा है. इस कार्यक्रम के माध्यम से आपसी सहयोग को बढ़ाने के अलावा लोगों के बीच संपर्क स्थापित करने पर ज़ोर है. गौरतलब है कि आसियान 10 दक्षिण पूर्व एशियाई देशों का समूह है, इस समूह का मकसद आपसी देशों में आर्थिक विकास और व्यापार को बढ़ावा देने के साथ-साथ क्षेत्र में शांति और स्थिरता कायम रखना है. भारत और आसियान के बीच भागीदारी की शुरुआत 1992 में हुई और 2017 में इस दोस्ती के 25 साल पूरे हो गए. भारत आसियान मिलकर विश्व की 30 फ़ीसदी जनसंख्या का प्रतिनिधित्व करते हैं और दोनों मिलकर 5.1 ख़रब की अर्थव्यवस्था हैं. बीते 17 साल में आसियान की तरफ से भारत में करीब 70 अरब डॉलर का निवेश हुआ है, जबकि भारत का आसियान देशों में बीते 17 साल में करीब 40 अरब डॉलर का निवेश रहा है. भारत आसियान का आपसी द्विपक्षीय व्यापार 2016-17 में करीब 70 अरब डॉलर का रहा था, जिसमें बढोतरी की अपार संभावनाएं हैं. 2014 में भारत ने एक्ट ईस्ट पॉलिसी की घोषणा की थी, जिसके बाद से पूर्वी देशों के साथ भारत के संबंध में एक नई उंचाई देखने को मिली है. आसियान देशों के सभी 10 राष्ट्र प्रमुख गणतंत्र दिवस में मुख्य अतिथि के तौर पर भी शिरकत करेंगे. ये पहला मौका होगा जब इतनी बड़ी संख्या में राष्ट्र प्रमुख गणतंत्र दिवस की शोभा बढ़ाते नज़र आएंगे. 