भारत ने संयुक्त राष्ट्र के मंच से पाकिस्तान पर आतंक फैलाकर मानवाधिकार के उल्लंघन का आरोप लगाते हुए उसकी कड़ी आलोचना की है।  संयुक्त राष्ट्र मानव अधिकार परिषद के 37वें सत्र में भारत की सेकंड सेक्रेटरी मिनी देवी कुमम ने भारत को मानवाधिकार उल्लंघन पर सीख देने के लिए पाकिस्तान को आड़े हाथों लिया। उन्होंने कहा कि पाकिस्तान की गलियों में आतंकी बेखौफ घूम रहे हैं और वह भारत में मानवाधिकार संरक्षण को लेकर बातें कर रहे हैं। उन्होंने कहा कि दुनिया लोकतंत्र और मानवाधाकिर पर ऐसे देश से सीख नहीं सुनना चाहती है जिसकी पहचान विफल देश के रूप में है। भारत ने आंतकवादी हाफिज सईद को पनाह देने और उसपर कार्रवाई ना करने को लेकर एकबार फिर पाकिस्तान पर निशाना साधा है। भारत ने कहा कि संयुक्त राष्ट्र के सुरक्षा परिषद के रेजॉलूशन 1267 का उल्लंघन करके संयुक्त राष्ट्र के द्वारा आतंकवादी घोषित हाफिज सईद पाकिस्तानी सरकार के संरक्षण में खुलेआम काम कर रहा है और संयुक्त राष्ट्र के द्वारा प्रतिबंधित किए गए संगठनों को राजनीति की मुख्यधारा में लाने का काम जारी है। 