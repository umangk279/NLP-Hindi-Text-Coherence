बंपर सफलता के साथ पिछले साल उत्तर प्रदेश में बनी योगी सरकार का एक साल पूरा हो गया है. सीएम योगी ने अपनी सरकार के एक साल का रिपोर्ट कार्ड पेश किया, तो आने वाले समय में विकास का खाका भी खींचा. योगी आदित्यनाथ ने कहा कि किसी भी सरकार के मूल्यांकन के लिये 1 साल का समय पर्याप्त नहीं है.  'एक साल-नई मिसाल' इस नारे के साथ उत्तर प्रदेश सरकार ने अपनी एक साल की उपलब्धियों को जनता के बीच रखा. मुख्यमंत्री योगी आदित्यनाथ ने कहा कि कुर्सी संभालते ही प्रदेश के विकास का जो सपना देखा था, वह धीरे-धीरे साकार होने लगा है. मेट्रो रेल हो या एक्सप्रेस-वे, जिलों को तरक्की की राह पर ले जाने के लिए उसे फोरलेन बनाना हो या गांवों की सड़कों का चौड़ीकरण, इसका सपना साल भर से कम समय में जमीन पर पूरा हुआ है. मुख्यमंत्री योगी ने कहा कि उनकी सरकार का मकसद समाज के हर तबके का विकास करना है. 