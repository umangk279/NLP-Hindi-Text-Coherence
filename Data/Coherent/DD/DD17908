होटलों पर लगने वाले जीएसटी पर सरकार ने ये साफ किया है कि होटलों पर जीएसटी होटलों के टैरिफ के हिसाब से लगेगा। फिर चाहे वो 5 सितारा होटल हों या नहीं। होटलों की स्टार रेटिंग का उन पर लगने वाले जीएसटी से कोई सरोकार नहीं है।   जीएसटी परिषद द्वारा तय दर के मुताबिक ऐसे सभी होटल, गेस्ट हाउस और क्लबों पर, जिनके कमरों का किराया प्रतिदिन 1,000 रुपए और इससे अधिक लेकिन 2,500 रुपए से कम है, उनपर 12 प्रतिशत की दर से जीएसटी लगेगा। लेकिन जहां कमरे का किराया 2,500 रुपए से अधिक लेकिन 7,500 रुपए प्रतिदिन से कम है, वहां 18 प्रतिशत जीएसटी लगाया जाएगा। सरकार के पास विभिन्न रिपोर्ट आईं थी जिनमें यह शंका जताई गई है कि फाइव स्‍टार होटलों को 28 प्रतिशत की दर से जीएसटी देना होगा, चाहे उनके कमरे की दर कोई भी क्यों न हो। होटल की स्‍टार रेटिंग के आधार पर GST का स्लैब तय नहीं हुआ है, बल्कि उसके कमरों में ठहरने वाली लागत पर स्लैब तय किए गए हैं। इस सफाई का दूसरा पहलू भी है, अगर होटल कम स्‍टार रेटिंग का है लेकिन उसमें ठहने का खर्च प्रति दिन 7,500 रुपए से अधिक है, तो वहां 18 फीसदी नहीं बल्कि 28 फीसदी GST लागू होगा।  