केरल में नन से बलात्कार मामले में बिशप फ्रैंको मुलक्कल के खिलाफ गवाही देने वाले केस के प्रमुख गवाह फादर कुरियाकोस काट्टूथरा सोमवार को रहस्यमय तरीके से पंजाब में मृत पाए गए. 62 साल के फादर कुरियाकोस ने नन से रेप के मामले में आरोपी बिशप के खिलाफ बयान दिया था. बहरहाल पुलिस इस संदिग्ध मौत की जांच में जुट गई है. गौरतलब है कि नन रेप केस में गिरफ्तारी के बाद पांच दिन पूर्व केरल हाईकोर्ट ने आरोपी बिशप फ्रैंको मुलक्कल की जमानत मंजूर की थी. आरोपी बिशप पर एक नन ने 2014 से 2016 के बीच कई बार यौन शोषण का आरोप लगाया है.  केरल नन रेप केस में आरोपी बिशप फ्रैंको मुलक्कल के खिलाफ बयान देने वाले फादर कुरियाकोस की संदिग्ध परिस्थितियों में मौत हो गई है. पुलिस के मुताबिक फादर कुरियाकोज कट्टुथारा सोमवार को पंजाब के होशियारपुर जिले के दसुया में रहस्यमय परिस्थितियों में मृत मिले. कट्टुथारा सुबह अपने कमरे में बेसुध मिले थे, जिसके बाद उन्हें स्थानीय अस्पताल ले जाया गया, जहां डॉक्टरों ने उन्हें मृत लाया घोषित कर दिया. फिलहाल अभी यह स्पष्ट नहीं है कि यह हत्या या फिर सुसाइड का मामला है और पोस्टमार्टम रिपोर्ट आने के बाद ही तस्वीर साफ होगी. पुलिस का कहना है कि उनके शरीर पर किसी तरह के चोट के कोई निशान नहीं हैं. फिलहाल पुलिस हर कोण से मामले की जांच में जुटी है. विसरा की रिपोर्ट को जांच के लिए भेजा जाएगा, जिसके बाद ही मौत के कारणों का पता चल पाएगा. पादरी को 15 दिन पहले ही दसुया के कैथोलिक चर्च में स्थानांतरित किया गया था. वह चर्च परिसर में रह रहे थे. स्कूल भी दसुया के धर्मपुर में गिरिजाघर के परिसर में स्थित है. फादर कुरियाकोस ने पिछले दिनों केरल पुलिस के सामने जीजस मिशनरी की नन से रेप के आरोपी बिशप फ्रैंको मुलक्कल के खिलाफ बयान दिया था. फादर कुरियाकोस जालंधर डायसिस में वोकेशनल टीचर थे. उन्होंने पीड़िता को पढ़ाया भी था. हाल ही में केरल हाईकोर्ट ने नन के साथ रेप के आरोपी बिशप फ्रैंको मुलक्कल को सशर्त जमानत दे दी थी. उधर, पीड़ित नन के भाई ने आशंका जताई है कि फादर कुरियाकोस की मौत के पीछे रेप के आरोपी मुलक्कल हो सकते हैं. फादर कुरियाकोस की मौत से इस पूरे मामले में नया मोड़ आ गया है. फादर मामले के अहम गवाह थे और ऐसे में उनकी मौत से कई सवाल उपजते हैं. 