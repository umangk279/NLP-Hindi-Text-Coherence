राष्ट्रपति भवन का मुगल गार्डन आम जनता के लिए खुल गया है। मुगल गार्डन सोमवार को छोड़कर 9 मार्च तक के खुला रहेगा। राष्‍ट्रपति रामनाथ कोविंद ने सोमवार को राष्‍ट्रपति भवन के मुगल गार्डन के वार्षिक उद्यानोत्‍सव का उद्घाटन किया।  मुगल गार्डन में इस वर्ष का मुख्‍य आकर्षण ट्यूलिप की तरह बल्‍ब के आकार के हैं फूल।  खूबसूरत फूलों, दुर्लभ प्रजाति के पेड़-पौधों और जड़ी बूटियों के लिये मशहूर राष्ट्रपति भवन का मुगल गार्डन आम जनता के लिए खुल गया है। इससे पहले राष्ट्रपति राम नाथ कोविन्द ने कल मुगल गार्डन में उद्यानोत्सव की शुरुआत की। 6 फरवरी से 9 मार्च तक मुगल गार्डन लोगों के लिए खुला रहेगा। राष्ट्रपति राम नाथ कोविन्द ने सोमवार को मुगल गार्डन में एक महीने तक चलने वाले उद्यानोत्सव का उद्घाटन किया। राष्ट्रपति ने खूबसूरत मुगल गार्डन के विभिन्न हिस्सों का भ्रमण किया और गुलाब, ट्यूलिप समेत अलग-अलग किस्म के फूलों का मुआयना किया। राष्ट्रपति भवन का मुगल गार्डन 15 एकड़ में फैला है। उद्यानोत्सव के दौरान लोगों को सैंकड़ों किस्म के खूबसूरत फूलों का दीदार करने का मौका मिलेगा। 8 अलग-अलग किस्मों के करीब दस हजार ट्यूलिप और रैननक्यूलस के पौधे इस बार लोगों के लिए आकर्षण का केंद्र रहेंगे। जनवरी और फरवरी के महीने में ये फूल पूरी तरह खिलते हैं और इनकी खूबसूरती देखने लायक होती है। इसके अलावा 135 किस्मों के गुलाब और 70 अलग-अलग किस्मों के मौसमी फूल भी इस बार मुगल गार्डन की शोभा बढ़ा रहे हैं। सोमवार को छोड़कर हर दिन सुबह साढ़े नौ बजे से शाम चार बजे तक मुगल गार्डन आम लोगों के लिए खुला रहेगा। लोगों के लिए प्रवेश पूरी तरह नि:शुल्क है। मुगल गार्डन के अलावा दर्शकों को स्पिरिचुअल गार्डन, हर्बल गार्डन, बोन्साई गार्डन और म्यूजिकल गार्डन देखने का भी मौका मिलेगा। 