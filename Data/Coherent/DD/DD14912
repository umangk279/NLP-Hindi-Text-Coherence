बदले हुए नियमों के साथ सोमवार से दसवीं और बारहवीं की बोर्ड परीक्षाएं शुरू हो गई हैं. बोर्ड परीक्षा में बच्चों को अपना आत्मविश्वास बनाए रखने की सलाह के साथ प्रधानमंत्री ने ट्वीट कर इन बच्चों को शुभकामनाएं दी.  केंद्रीय माध्यमिक शिक्षा बोर्ड यानि सीबीएसई की 10वीं और 12वीं की बोर्ड परीक्षा सोमवार 5 मार्च से शुरू हो गई. इस परीक्षा में इस साल 28 लाख से अधिक छात्र शामिल हो रहे हैं. इस बार 10वीं में 16,38,428 छात्र, जबकि 12वीं में 11,86,306 छात्रों ने पंजीकरण कराया है. दरअसल 7 साल के बाद पहली बार सीबीएएई के 10वीं के छात्र बोर्ड परीक्षा में बैठेंगे. इस साल सरकार ने इवैल्युएशन सिस्टम को हटाकर बोर्ड परीक्षा का नियम लागू किया था. प्रधानमंत्री नरेंद्र मोदी ने दसवीं और बारहवीं की बोर्ड परीक्षाओं में बैठने वाले छात्रों को शुभकामनाएं दीं और कहा कि परीक्षा पत्र लिखते वक्त उन्हें आत्मविश्वास से भरपूर होना चाहिए. पीएम ने ट्विटर पर लिखा, ''सीबीएसई की बारहवीं और दसवीं की परीक्षा में बैठने जा रहे मेरे सभी युवा मित्रों को शुभकामनाएं. परीक्षा लिखते वक्त आत्मविश्वास से भरे रहें और चेहरे पर मुस्कान रखें.'' गौरतलब है कि हाल में छात्रों के साथ संवाद के दौरान पीएम मोदी ने बोर्ड परीक्षा में बैठने जा रहे छात्रों से कहा था कि उनका रवैया ''कभी हार नहीं मानने'' वाला होना चाहिए. इस बार 10वीं की परीक्षा के लिए देशभर में 4,453 परीक्षा केंद्र बनाए गए हैं, जबकि देश के बाहर भी 78 परीक्षा केंद्र बनाए गए हैं. इसी प्रकार 12वीं के लिए देश के भीतर 4,138 परीक्षा केंद्र बनाए गए हैं और विदेशों में 71 केंद्रों पर परीक्षा हो रही है. इस बार दिव्यांग या विशेष आवश्यकता वाले विद्यार्थी प्रश्न पत्र हल करने के लिए कंप्यूटर या लैपटॉप का प्रयोग कर सकेंगे. हालांकि इन कंप्यूटरों में इंटरनेट कनेक्शन का प्रयोग नहीं किया जा सकेगा. इन्हें प्रयोग से पहले फॉरमेट किया जाएगा. सीबीएसई बोर्ड ने परीक्षा के पासिंग क्राइटेरिया में थोड़ा बदलाव किया है. अब छात्रों के लिए परीक्षा पास करना पहले की तुलना में आसान होगा. बोर्ड ने देशभर में नकलविहीन और परेशानियों से मुक्त परीक्षा सुनिश्चित करने के लिए पर्याप्त व्यवस्थाएं की है. 