पाकिस्तान में पंजाब प्रांत की राजधानी लाहौर में कल रात एक ट्रक में हुये एक विस्फोट में 2 लोगों की मौत हो गई और करीब 20 लोग घायल हो गये।    पुलिस ने बताया कि विस्फोट लाहौर के बुंद रोड इलाके में हुआ। यह मार्ग पूर्व प्रधान मंत्री नवाज शरीफ को बुधवार को इस्लामाबाद से लाहौर लौटने वाले मार्ग का हिस्सा है। पुलिस और बचाव अधिकारियों ने इलाके की घेराबंदी कर दी है। एक अधिकारी ने बताया कि विस्फोटक उपकरण ट्रक में छुपा कर रखा गया था। इससे पहले शरीफ का रविवार को इस्लामाबाद से निकलकर ग्रांड ट्रंक रोड से लाहौर आने का कार्यक्रम था, जिसे बाद में टाल दिया गया था। जांच अधिकारियों ने भी आशंका जताई है कि शरीफ निशाने पर हो सकते हैं। फिलहाल किसी आतंकवादी समूह ने विस्फोट की जिम्मेदारी नहीं ली है, लेकिन पंजाब प्रांत में पूर्व के वर्षों में हुए ऐसे हमलों की पृष्ठभूमि में आतंकवादी समूह इस्लामिक स्टेट(आईएस) पर संदेह जताया जा रहा है।  