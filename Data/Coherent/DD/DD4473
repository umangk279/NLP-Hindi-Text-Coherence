कैबिनेट सचिव ने  राष्ट्रीय आपदा प्रबंधन समिति की बैठक में बुलबुल तूफान के बाद के हालात की समीक्षा की, केंद्र का दल करेगा दोनों राज्यों का दौरा , बांग्लादेश में बुलबुल तूफान से मरने वालों की संख्या  हुई 13.  चक्रवाती तूफान बुलबुल हालांकि पश्चिम  बंगाल को पार कर बांग्लादेश में प्रवेश कर गया है लेकिन अपने पीछे तबाही के बहुत से निशान छोड़ गया है । पश्चिम बंगाल में कई लोगों की जान लेने के अलावा तूफान से लगभग एक लाख घरों और खड़ी फसलों को भी भारी नुकसान पहुंचने का अनुमान है । इस बीच सोमवार को कैबिनेट सचिव राजीव गौबा की अध्यक्षता में सोमवार को तीसरी बार राष्ट्रीय आपदा प्रबंधन समिति की बैठक बुलाई गई और बुलबुल तूफान के कारण उपजे हालात की समीक्षा के साथ पश्चिम बंगाल और ओडिशा को पूरी मदद का एकबार फिर भरोसा दिया।  बैठक में वीडियो कॉन्फ्रेंस के माध्यम से पश्चिम बंगाल और ओडिशा के वरिष्ठ अधिकारियों ने भाग लिया। इसके अलावा एक केंद्रीय टीम नुकसान का जायजा लेने के लिए इस सप्ताह के भीतर दोनों राज्यों में प्रभावित क्षेत्रों का दौरा करेंगी। पश्चिम बंगाल और ओडिशा में चक्रवात 'बुलबुल' से प्रभावित क्षेत्रों में बिजली सेवाओं को सोमवार को बहाल कर दिया गया है, जबकि दूरसंचार सेवाए जल्द ही पटरी पर आने की उम्मीद है। वहीं ओडिशा से किसी के जान के नुकसान की खबर नहीं है लेकिन दो लाख हेक्टेयर से अधिक में खड़ी फसलों को व्यापक नुकसान हुआ है। बुलबुल तूफान से प्रभावित लगभग 1.78 लाख लोगों को 471 राहत शिविर में स्थानांतरित कर दिया गया है । पश्चिम बंगाल की मुख्यमंत्री ममता बनर्जी ने बुलबुल से प्रभावित इलाकों का हवाई सर्वेक्षण किया । बनर्जी ने आपदा में मारे गये लोगों के परिजनों को 2 लाख रुपये के मुआवजे की घोषणा की। पश्चिम बंगाल के राज्यपाल जगदीप धनखड़ ने चक्रवात ‘बुलबुल’ के असर से निपटने के लिए राज्य सरकार और अन्य केंद्रीय एजेंसियों के प्रयासों की सराहना की है।  उधर बांग्लादेश में आये तूफान बुलबुल से कम से कम 13 लोगों की अबतक मौत हो गयी है। मृतकों की संख्या बढ़ भी सकती है क्योंकि चक्रवात प्रभावित क्षेत्रों से अब भी नुकसान की रिपोर्ट आ रही है। चक्रवात प्रभावित क्षेत्रों के कई हिस्सों में बिजली की आपूर्ति बाधित है। देश के अधिकांश हिस्सों में मौसम सुधरने के साथ सामान्य जीवन धीरे-धीरे फिर से शुरू हो रहा है। बांग्लादेश सरकार ने प्रभावित लोगों के लिए आश्रय स्थलों की व्यवस्था की है । बांग्लादेश के अधिकारियों ने लगभग 24 घंटे के लिए तटीय हवाई अड्डों के पास हवाई यातायात संचालन को बंद करने के अलावा, आंतरिक नदी मार्गों और तटीय जलमार्गों में नौका संचालन पर अस्थायी प्रतिबंध लगाने का भी आदेश दिया है। 