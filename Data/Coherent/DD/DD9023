तीन दिनों की चर्चा के बाद कांग्रेस ने किया एलान, अशोक गहलोत होंगे राजस्थान के मुख्यमंत्री, सचिन पायलट को मिलेगी डिप्टी सीएम की कुर्सी , छत्तीसगढ के सीएम पर अब तक सस्पेंस बरकरार। मिज़ोरम में ज़ोरमथंगा के नेतृत्व में एमएनएफ की सरकार का गठन आज।  आखिरकार काफी जद्दोजहद के बाद तस्वीर साफ हो गई है कि राजस्थान में अगला मुख्यमंत्री कौन होगा, कांग्रेस पार्टी में दो दिन से जारी  गहन विचार विमर्श के बाद शाम को ये घोषणा की गई  की अशोक गहलोत राजस्थान के अगले मुख्यमंत्री होंगे, सीएम की दौड़ में गहलोत ने सचिन पायलट को पीछे तो छोड़ दिया, लेकिन, पायलट को राज्य का उपमुख्यमंत्री बनाने की घोषणा की गई।  वहीं छत्तीसगढ़ में अगला मुख्यमंत्री कौंन होगा इसका फैसला अभी तक कांग्रेस पार्टी नहीं कर पाई है, छत्तीसगढ़ के तमाम नेता रायपुर से दिल्ली पहुंच चुके हैं और उनके साथ कांग्रेस अध्यक्ष राहुल गांधी और कांग्रेस के वरिष्ठ नेता विचार विमर्श कर रहे हैं । वहीं मध्यप्रदेश में मुख्यमंत्री के लिए कमलनाथ का नाम तय करने के बाद अब राज्य में सोमवार को शपथग्रहण की तैयारियां शुरू हो गई हैं, कमलनाथ ने भी इसे लिए राज्य में अपने विधायकों से विचारविमर्श शुरू कर दिया है । कुल मिलाकर कांग्रेस ने राजस्थान और मध्यप्रदेश में तमाम विचार विमर्श के बाद मुख्यमंत्री पद का फैसला कर दिया है, और अब उसके सामने वादों को पूरा करने की चुनौती है । उधर, मिज़ोरम में ज़ोरमथंगा के नेतृत्‍व में मिज़ो नेशनल फ्रंट सरकार को आज शपथ दिलाई जाएगी। आइजॉल में ज़ोरमथंगा के नेतृत्‍व में पार्टी शिष्‍टमंडल की राजभवन में राज्‍यपाल के. राजशेखरन के साथ बैठक में यह फैसला लिया गया।  चालीस सदस्यीय विधानसभा में एमएनएफ को 26 सीटें मिली हैं। एमएनएफ 10 साल बाद सत्ता में वापसी कर रही है। 