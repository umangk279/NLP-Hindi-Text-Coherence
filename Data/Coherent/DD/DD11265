वित्त मंत्री अरूण जेटली ने ब्लॉग लिख कांग्रेस अध्यक्ष राहुल गांधी पर साधा निशाना, क्लाउन प्रिंस दिया क़रार, राफेल और एनपीए पर लगातार झूठ बोलने का लगाया आरोप, कहा एनपीए की वसूली के लिए यूपीए सरकार ने नहीं उठाए कोई प्रभावशाली कदम।  वित्त मंत्री अरुण जेटली ने राफेल डील और एनपीए  को लेकर राहुल गांधी पर निशाना साधा है। वित्त मंत्री अरूण जेटली ने कांग्रेस अध्यक्ष को 'मसखरे राजकुमार (क्लाउन प्रिंस)' से संबोधित करते हुए कहा है कि वह राफेल और एनपीए पर लगातार झूठ बोल रहे हैं। वित्त मंत्री अरूण जेटली ने कहा है कि राहुल उस रणनीति पर काम कर रहे हैं जहां एक झूठ बनाया जाता है और उसे बार-बार बोला जाता है। उन्होंने कहा कि राहुल गांधी दो झूठ बोल रहे हैं। एक तो राफेल डील को लेकर और दूसरा पीएम मोदी द्वारा 15 उद्योगपतियों के ढाई लाख करोड़ के लोन माफी को लकर। जेटली ने कहा कि इन दोनों आरोपों में राहुल गांधी का हर शब्द झूठा है।  वित्त मंत्री ने अपने ब्लॉग में लिखा है कि राहुल उद्योगपतियों के जिस लोन माफी की बात कर रहे हैं वह 2014 से पहले हुआ है।  जेटली ने कहा कि उनका दावा है कि यूपीए के जाने के वक्त एनपीए 2.5 लाख करोड़ रुपये था।  वित्त मंत्री ने अपने पोस्ट में आरोप लगाया है कि एनपीए की रिकवरी या कमी के लिए यूपीए सरकार में कोई प्रभावशाली कदम नहीं उठाया गया। 