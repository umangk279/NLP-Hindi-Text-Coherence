ईरान में कोरोना वायरस से 97 और लोगों की मौत, मरने वालों की तादाद 600 के पार.  ईरान के सरकारी टेलीविजन में बताया गया कि वहां कोविड-19 के संक्रमण से 97 और लोगों की मौत हो गई है जिससे वहां मरने वालों की कुल संख्‍या 611 हो गई है। ईरान में इस वायरस से संक्रमित लोगों की संख्‍या 12 हजार 729 तक पहुंच गई। पश्चिम एशिया में इस संक्रमण से सबसे अधिक ईरान ही प्रभावित हुआ है। इस संक्रमण से विश्‍व के सौ से अधिक देश प्रभावित हैं तथा संक्रमित लोगों की संख्‍या एक लाख तीस हजार से ऊपर पहुंच गई है। खाडी देश भी इस वायरस से निपटने के लिए मुस्‍तैद हो गए हैं। संयुक्‍त अरब अमारात के स्‍वास्‍थ्‍य विभाग ने बुजुर्ग लोगों को घरों में रहने की सलाह दी है तथा कुछ कर्मचारियों को दो हफ्ते तक घर से ही काम करने को कहा गया है। अबू धाबी के राष्‍ट्रीय समाचार पत्र में बताया गया कि वहां के पर्यटक रेस्‍त्रां और नाइट क्‍लब मार्च के अंत तक बंद रहेंगे। अमारात के संस्‍कृति और पर्यटन विभाग ने अबू धाबी सहित सभी स्‍थानों पर आयोजित होने वाले कार्यक्रमों को रद्द कर दिया है। दुबई में यह प्रतिबंध नहीं लगाया गया है।  