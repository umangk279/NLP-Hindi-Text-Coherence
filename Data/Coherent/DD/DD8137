रोजर फेडरर ने अपने करियर का 100वां एकल खिताब जीत लिया है। दुबई ओपन के फाइनल मुकाबले में फेडरर ने ग्रीस के स्टीफेनोस सिटसिपास को हराकर दुबई टेनिस चैंपियनशिप अपने नाम की। फेडरर ने फाइनल में 6-4, 6-4 से जीत दर्ज की।      दुबई ओपन के फाइनल मुकाबले में स्विटज़रलैंड के रॉजर फेडरर का सामना ग्रीस के स्टीफेनोस सिटसिपास के साथ था। सबका ध्यान फेडरर पर था कि क्या वो अपने 100वें एटीपी खिताब को हासिल करने में कामयाब होंगे या नहीं। पहले ही गेम में फेडरर ने सिटसिपास की सर्विस ब्रेक कर अपने इरादे ज़ाहिर कर दिये। इसके बाद भी फेडरर का शानदार खेल जारी रहा। मुकाबले में जब फेडरर 5-4 से आगे थे तो दो ब्रेक प्वाइंट बचाते हुए फेडरर ने गेम जीतकर पहले सैट को 6-4 से अपने नाम कर लिया। दूसरे सैट में दोनों खिलाड़ियों के बीच ज़बरदस्त संघर्ष देखने को मिला। 20 वर्षिय सिटसिपास ने मुकाबले में वापसी की भरपूर कोशिश की। एक समय दूसरा मैच 4-4 से बराबरी पर पहुंच गया। लेकिन इसके बाद एक बार फिर फेडरर का जलवा देखने को मिला और उन्होंने अगले दो गेम अपने नाम कर मुकाबले को 6-4,6-4 से अपने नाम कर लिया। अपने 100वें खिताब को जीतकर फेडरर बेहद खुश नज़र आए फेडरर जिम्मी कोनर्स के बाद 100 एकल खिताब जीतने वाले दूसरे पुरुष खिलाड़ी बन गए हैं। फेडरर उनकी बराबरी करने में अभी 9 खिताब पीछे हैं । गैरतलब है कि जिम्मी कोनर्स ने अपने करियर में 109 खिताब जीते थे। वहीं मार्टिना नवरातिलोवा के नाम पर सर्वाधिक खिताब जीतने का रेकॉर्ड है। उन्होंने अपने करियर में महिला एकल में 167 खिताब जीते थे। अपने 100वें खिताब के साथ ही फेडरर सोमवार को जारी होने वाली रैंकिंग में चौथे स्थान पर पहुंच जाएंगे।  