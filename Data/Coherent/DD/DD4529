नीदरलैंड में विमान का हाइजैक अलार्म दबने से एयरपोर्ट पर अफरा-तफरी, पायलट ने गलती से दबा दिया था अलार्म, एयरपोर्ट पर घेराबंदी की स्थिति.  नीदरलैंड के एम्सटर्डम एयरपोर्ट पर एक पायलट ने गलती से विमान का हाइजैक अलार्म बटन दबा दिया, जिससे एयरपोर्ट पर डच पुलिस को बड़ा सुरक्षा अभियान चलाना पड़ा। स्पेन की एयरलाइन कंपनी एयर यूरोपा ने इस घटना के लिए माफी मांगी। ये विमान एम्सटर्डम से मैड्रिड जा रहा था, बटन दबते ही विमान के चारों तरफ कई आपातकालीन वाहन आकर खड़े हो गए। डच रॉयल मिलिट्री पुलिस ने पहले कहा कि वे इस घटना की जांच कर रहे थे, फिर एक घंटे बाद उन्होंने सभी यात्रियों और क्रू सदस्यों के सुरक्षित होने की घोषणा की। विमान में 27 यात्री सवार थे। नीदरलैंड का शिफॉल यूरोप का एक व्यस्त एयरपोर्ट है जहां पर साल भर में 7 करोड़ यात्रियों की आवाजाही होती है। 