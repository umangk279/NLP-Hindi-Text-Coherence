ग्रीस के एक भीड़भाड़ वाले मोरिया प्रवासी शिविर में आग लगने की वजह से लोगों को मजबूरन शिविर को खाली करना पड़ा. आग लगने के कारणों का अबतक पता नहीं चल पाया है. लेस्बोस द्वीप यूरोपीय शरणार्थियों के आवागमन का एक बड़ा जरिया.  ग्रीस के लेस्बोस द्वीप पर स्थित एक भीड़भाड़ वाले मोरिया प्रवासी शिविर में आज सुबह आग लगने के बाद अफरातरफी मच गई। टेंट में आग लगने की वजह से लोगों को मजबूरन शिविर को खाली करना पड़ा। आग लगने के कारणों का अबतक पता नहीं चल पाया है। मोरिया शिविर की आबादी करीब 12 हजार है। इसके आकार के हिसाब से करीब 4 गुणा ज्यादा लोग यहां रह रहे हैं। पुलिस अधिकारियों ने बताया कि सभी प्रवासियों को सुरक्षित निकाल लिया गया है। लोग रात के अंधेरे में अपना सामान हाथों में लिए शिविर छोड़कर जाते नजर आए। 9 दमकलों और 28 कर्मियों सहित स्वयंसेवकों की मदद से आग पर काबू पाया गया। विभिन्न सहायता समूहों ने अक्सर शिविर की खराब आवासीय परिस्थितियों की आलोचना की है। गौरतलब हो कि यह शिविर पिछले हफ्ते कोविड-19 के मामले आने के बाद क्वारंटीन कर दिया गया था। यहां संक्रमण के अबतक 35 मामले सामने आए हैं। लेस्बोस तुर्की तट के करीब है, जो 2015-16 के दौरान यूरोप के लिए शरणार्थियों और प्रवासियों के आने-जाने का एक बड़ा जरिया रहा है। कोरोना वायरस महामारी के बाद 1 मार्च से यहां पहुंचने वाले हर प्रवासी को कैंप से दूर क्वारंटीन किया गया है।  