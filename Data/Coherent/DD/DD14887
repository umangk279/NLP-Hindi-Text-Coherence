प्रधानमंत्री नरेंद्र मोदी ने देश के कुछ हिस्सों में प्रतिमाओं के साथ तोड़ फोड़ की घटनाओं पर जताई गंभीर चिंता, गृहमंत्री राजनाथ सिंह से की बात, कड़े कदम उठाने के दिए निर्देश  प्रधानमंत्री नरेंद्र मोदी ने देश के कुछ हिस्सों में प्रतिमाओं को तोड़े जाने की घटनाओं पर गृह मंत्री राजनाथ सिंह से बात की है। गृह मंत्रालय ने ऐसी घटनाओं को गंभीरता से लिया है और राज्यों से ऐसी घटनाओं को रोकने के लिए आवश्यक कदम उठाने को कहा है। गृह मंत्रालय ने वक्तव्य में कहा कि इन घटनाओं में शामिल लोगों को कानून के अनुसार दंडित करने के निर्देश भी दिए है। प्रधानमंत्री ने इन घटनाओं पर नाराज़गी जतायी है भाजपा अध्यक्ष अमित शाह ने देश के कुछ हिस्सों में मूर्तियों को नुकसान पंहुचाने की घटनाओं को दुर्भाग्यपूर्ण बताया है। अमित शाह ने ट्वीट कर कहा कि भाजपा किसी की भी मूर्ति को गिराने का समर्थन नहीं करती है। उन्होंने लिखा कि भाजपा का विश्वास है कि भारत में विभिन्न विचार और विचारधाराएं एक साथ वास करती हैं और देश के संविधान निर्माताओं ने भी ऐसे ही महान भारत की परिकल्पना की थी। भारत की विविधता के साथ साथ संवाद और वाद-विवाद की मूल भावना ही हमारी ताक़त है। मैंने तमिलनाडु और त्रिपुरा में पार्टी की इकाइयों से बात की है। अगर भाजपा से जुड़ा कोई भी व्यक्ति किसी भी मूर्ति को नुक़सान पंहुचाने की गतिविधि में शामिल पाया जाता है तो उस पर कड़ी कार्रवाई की जाएगी। भाजपा सदैव रचनात्मक राजनीति और स्वतंत्रता के आदर्शों के लिए प्रतिबद्ध रहेगी जिनके माध्यम से हम लोगों के जीवन में सकारात्मक परिवर्तन ला कर 'न्यू इंडिया' का निर्माण कर सकते हैं। 