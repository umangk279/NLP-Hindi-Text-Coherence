प्रधानमंत्री नरेन्द्र मोदी ने अपने नेपाली समकक्ष शेर बहादुर देउबा से मुलाकात की जो प्रधानमंत्री का पदभार ग्रहण करने के बाद अपने पहले विदेश दौरे के तहत चार दिनों की यात्रा पर आज भारत पहुंचे । दोनों नेता कल विविध विषयों एवं संबंधों के विभिन्न आयामों पर व्यापक चर्चा करेंगे ।   प्रधानमंत्री नरेन्द्र मोदी ने ट्वीट करके इसकी जानकारी दी । मोदी ने अपने ट्वीट में कहा, ‘‘ करीबी और मित्र पड़ोसी नेपाल के प्रधानमंत्री माननीय शेर बहादुर देउबा का स्वागत करते हुए खुशी महसूस कर रहा हूं । कल अधिक सघन वार्ता को लेकर आशन्वित हूं । ’’ मोदी और देउबा कल द्विपक्षीय संबंधों के सम्पूर्ण आयामों की समीक्षा करेंगे । दोनों नेता कारोबार, निवेश समेत भारत नेपाल संबंधों को और गहरा बनाने के उपायों पर विचार कर सकते हैं। इससे पहले विदेश मंत्री सुषमा स्वराज ने आज हवाई अड्डे पर देउबा की आगवानी की । सुषमा स्वराज का देउबा की आगवानी करने के लिये हवाई अड्डे पर जाना इस यात्रा के महत्व को दर्शाता है। विदेश मंत्रालय के प्रवक्ता रवीश कुमार ने सुषमा स्वराज और देउबा के चित्र के साथ अपने ट्वीट में कहा, ‘‘ एक करीबी पड़ोसी का विशेष स्वागत । विदेश मंत्री सुषमा स्वराज ने भारत की राजकीय यात्रा पर आने पर प्रधानमंत्री शेर बहादुर देउबा की आगवानी की । ’’ समझा जाता है कि नेपाल के प्रधानमंत्री की ओर से मोदी को नेपाल की राजनीतिक स्थिति विशेष तौर पर भारतीय मूल के मधेशी समुदाय की आकांक्षाओं को पूरा करने में उनकी सरकार की ओर से उठाये गए कदमों के बारे में अवगत कराया जा सकता है । विदेश मंत्रालय ने सोमवार को कहा था कि नेपाल के प्रधानमंत्री की आसन्न यात्रा के दौरान दोनों पक्षों में आपसी हितों और दोनों देशों के सदियों पुराने मित्रतापूर्ण संबंधों को और गहरा बनाने से जुड़े विषयों पर चर्चा होगी । 