वाणिज्य और उद्योग मंत्री पीयूष गोयल ने कहा कि भारत और अमेरिका जल्दी ही बड़े व्यापार समझौते को अंतिम रूप दे सकते हैं। उन्होंने उम्मीद जतायी कि दोनों पक्ष इस दिशा में पहले एक सीमित व्यापार समझौते को अंतिम रूप देंगे और इसका कानूनी रूप से जांच-पड़ताल जल्द पूरा कर लेंगे।  गोयल ने उद्योग मंडल सीआईआई के कार्यक्रम में कहा, ‘‘हम उम्मीद करते हैं कि सीमित व्यापार समझौते पर हस्ताक्षर करेंगे। इस पर चर्चा हो चुकी है और अंतिम रूप दिया जा चुका है. हम इसका कानूनी रूप से जांच परख करेंगे और जल्दी ही इसे अंतिम निष्कर्ष पर पहुंचाएंगे।’’ प्रधानमंत्री नरेंद्र मोदी और अमेरिकी राष्ट्रपति डोनाल्ड ट्रंप ने मंगलवार को व्यापार और ऊर्जा सहयोग जैसे प्रमुख मुद्दों पर प्रतिनिधि स्तर की वार्ता की। मंत्री ने कहा कि दोनों नेताओं ने औपचारिक रूप से दोनों बड़ी अर्थव्यवस्थाओं के बीच मुक्त व्यापार समझौते (एफटीए) की दिशा में आगे बढ़ने का निर्णय किया है। यह पूछे जाने पर कि भारत और अमेरिकी कितनी तेजी से एफटीए को अंतिम रूप दे सकते हैं, उन्होंने कहा, ‘‘मुझे व्यक्तिगत तौर पर लगता है कि हम 2-3 कारणों से अपेक्षाकृत अधिक तेजी से मुक्त व्यापार समझौता कर सकते हैं।’’ गोयल ने कहा कि दोनों देशों में कानून का शासन है और व्यापार समझौते के लिहाज से यह काफी महत्वपूर्ण है। उन्होंने कहा, ‘‘हमारी अर्थव्यवस्थाएं पारदर्शी हैं...हम एक-दूसरे पर भरोसा कर सकते हैं...दोनों देशों ने तेजी से इस पर काम करने का निर्णय किया है।’’ गोयल ने कहा, ‘‘इसीलिए मुझे नहीं लगता कि इस मुक्त व्यापार समझौते में दशकों और काफी साल लगने जा रहा है।’’ उन्होंने कहा कि मंत्रालय संबंधित पक्षों के साथ इस बारे में व्यापक विचार-विमर्श करेगा। गोयल ने कहा,‘‘मैं आप सभी को आश्वस्त कर सकता हूं कि जो कुछ भी किया जाएगा, वह दोनों देशों के हितों को ध्यान में रखकर किया जाएगा।’’ 