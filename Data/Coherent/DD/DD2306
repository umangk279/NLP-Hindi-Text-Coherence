कोरोना संकट के बीच रमज़ान का महीना शुरू होने वाला है. इसे देखते हुए केंद्रीय अल्पसंख्यक कार्य मंत्री मुख्तार अब्बास नक़वी ने राज्यों के वक्फ बोर्ड के साथ वीडियो कॉन्फ्रेंस के जरिए बैठक की, जिसमें रमज़ान को लेकर चर्चा हुई. उन्होंने कहा कि 24 अप्रैल से रमज़ान का महीना शुरू हो रहा है और इस महीने में लोग लॉकडाउन के दिशा-निर्देशों, सोशल डिस्टेंसिंग का पालन करें.  वीडियो कॉन्फ्रेंस में उत्तर प्रदेश (शिया एवं सुन्नी), आंध्र प्रदेश, बिहार (शिया एवं सुन्नी), दादरा एवं नगर हवेली, हरियाणा, कर्नाटक, केरल, मध्य प्रदेश, पंजाब, पश्चिम बंगाल, दिल्ली, असम, मणिपुर, राजस्थान, तेलंगाना, अंडमान एवं निकोबार, छत्तीसगढ़, गुजरात, हिमाचल प्रदेश, जम्मू और कश्मीर, झारखंड, महाराष्ट्र, ओडिशा, पुडुचेरी, तमिलनाडु, त्रिपुरा और उत्तराखंड आदि के वक्फ बोर्डों के वरिष्ठ अधिकारी शामिल हुए. अल्पसंख्यक कार्य मंत्री मुख्तार अब्बास नकवी ने रमजान के पवित्र महीने में सभी धार्मिक, सार्वजनिक, व्यक्तिगत स्थलों पर लॉकडाउन, कर्फ्यू, सोशल डिस्टेंसिंग का प्रभावी ढंग से पालन करने और लोगों को अपने-अपने घरों में ही इबादत करने को कहा. गौरतलब है कि देश में कोरोना संक्रमण को फैलने से रोकने के लिए 3 मई तक के लिए लॉकडाउन कर दिया गया है. खुद प्रधानमंत्री ने लॉकडाउन और सोशल डिस्टेंसिंग पालन करने की अपील की है. 