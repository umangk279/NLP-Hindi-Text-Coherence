बांग्लादेश के बुरीगंगा नदी में सोमवार को एक नौका डूबने की घटना में 28 लोगों की मौत हो गई.  नौका एक अन्य जहाज से टकरा गई थी, जिसके बाद यह हादसा हुआ. अधिकारियों ने यह जानकारी दी. यह हादसा ढाका के श्यामबाजार के पास सुबह 9.30 बजे के आसपास हुआ. मृतकों में तीन बच्चे और छह महिलाएं शामिल हैं. फायर सर्विस के गोताखोरों ने घटनास्थल पर पहुंचकर बांग्लादेश इनलैंड वाटर ट्रांसपोर्ट अथॉरिटी और तटरक्षक बल की मदद से बचाव अभियान शुरू किया. बीआईडब्ल्यूटीए के ट्रांसपोर्ट इंस्पेक्टर एमडी सेलिम ने कहा कि नौका मॉर्निग बर्ड मुंशीगंज से सदरघाट की ओर जा रही थी, जब वह चांदपुर से आ रहे मोयूरी-2 जहाज से टकरा गई. इसमें 50 से अधिक लोग सवार थे और उनमें से कुछ तैरकर किनारे पर आ गए. 