बिहार के बेगूसराय में कुछ युवाओं ने पर्यावरण संरक्षण की दिशा में सराहनीय कार्य किया है. यहां आकाश गंगा रंग चौपाल एसोसिएशन के साइकिल पे संडे कार्यक्रम का 300वां रविवार बेमिसाल रहा. हर रविवार आयोजित होने वाले इस कार्यक्रम ने वृक्षारोपण कर प्रकृति से लगाव की तरफ अपनी राह बना ली है.  बेगूसराय जिले के युवाओं ने एक टोली बनाई है. टोली का नाम दिया है आकाश गंगा रंगा रंग चौपाल. टोली से जुड़े नौजवान दल ने लगातार 300वें रविवार को वृक्षारोपण कर पर्यावरण संरक्षण की दिशा में अहम किरदार निभाया है. युवा गांव-गांव जाते हैं, नुक्कड़ सभा करते हैं, प्रकृति के साथ जीने की सीख देते हैं. साथ ही पौधा भेंटकर उनको पर्यावरण के प्रति सजग रहने की अपील करते हैं. युवा ब्रिगेड आम लोगों को पर्यावरण को स्वच्छ, सुंदर बनाए रखने, पौधारोपण करने, जल संरक्षण, साफ-सफाई, और सामाजिक कार्यों में भागीदार बनने की सीख देते हैं. युवाओं ने 2021 तक के लिए अपना लक्ष्य चुना है, जिसमें सार्वजनिक स्थलों पर पौधारोपण और उसका संरक्षण करने, सरकारी स्तर से लगाए गए पौधों को संरक्षित करने, महत्वपूर्ण जल स्रोत कुंआ, तालाब का सर्वे और उसकी सफाई में सहयोग देना शामिल है. युवाओं ने 500 पौधों को इस वर्ष तरु मित्र के रूप में गोद लेने का संकल्प लिया है. युवा अपने लक्ष्य को पूरा करने के लिए निरंतर रविवारीय यात्रा, साइकिल रैली, नुक्कड़ सभा और पौधारोपण जागरूकता हेतु प्रतियोगिताएं आयोजित कर रहे हैं, साथ ही ऐसे किसानों को भी सम्मानित कर रहे हैं, जो वृक्षारोपण को बढ़ावा देने में आगे आए हैं. धीरज कुमार, संवाददाता 