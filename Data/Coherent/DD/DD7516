मौसम के पारे के साथ-साथ चुनावी तापमान भी बढ़ रहा है. प्रचार दिन पर दिन तेज़ी पकड़ रहा है. प्रधानमंत्री नरेंद्र मोदी ने शुक्रवार को महाराष्ट्र के अहमदनगर, कर्नाटक के गंगावती और केरल के कोझिकोड में धुआंधार प्रचार कर पार्टी उम्मीदवारों के पक्ष में वोट मांगें. वहीं धर्मेद्र प्रधान ने ओडिशा में, स्मृति ईरानी ने गौरीगंज और योगी आदितयनाथ ने छत्तीसगढ़ में रैलियां की.  पहले चरण का मतदान खत्म होने के बाद अब प्रधानमंत्री नरेंद्र मोदी बाकी चरणों के प्रचार के लिए जुट गए हैं. शुक्रवार को पीएम ने सियासी रण में महाराष्ट्र, कर्नाटक और केरल का रुख किया तथा जनता से एनडीए के लिए वोट मांगे. प्रधानमंत्री मोदी की पहली रैली थी महाराष्ट्र के अहमदनगर में. रैली में अहमदनगर और शिरडी लोकसभा क्षेत्र के उम्मीदवारों के लिए प्रचार करते हुए पीएम ने कहा कि दुनिया ने पिछले पांच वर्ष में भारत को महाशक्ति के रूप में देखा है. पीएम ने जम्म-कश्मीर के लिए प्रधानमंत्री के पद की मांग को लेकर कांग्रेस के सहयोगी दल नेशनल कांफ्रेंस पर हमला बोला तो साथ ही एनसीपी प्रमुख शरद पवार पर भी निशाना साधते हुए कहा कि वो भी इस मामले में चुप्पी साधे हुए हैं. प्रधानमंत्री ने राष्ट्रीय सुरक्षा का मसला उठाया और कहा कि चौकीदार ने सेना को आतंकवादियों के इलाके में जाकर उन्हें मारने की अनुमति दी. प्रधानमंत्री ने कांग्रेस अध्यक्ष राहुल गांधी पर वार करके हुए मतदाताओं से 'ईमानदार चौकीदार' और 'भ्रष्टाचारी नामदार' के बीच चुनाव करने के लिए कहा. इसके बाद पीएम पहुंचे कर्नाटक के गंगावती. वहां उन्होंने कांग्रेस-जेडीएस सरकार के भ्रष्टाचार के साथ ही कांग्रेस पर भी भ्रष्टाचार के आरोप लगाए. प्रधानमंत्री ने वंशवाद पर भी हमला बोला और कहा कि ये लोकसभा चुनाव ''देश पहले या परिवार पहले'' के बारे में है. शाम को पीएम ने केरल के कोझिकोड में रैली कर पार्टी उम्मीदवार के पक्ष में वोट मांगें. प्रधानमंत्री के अलावा बीजेपी अध्यक्ष अमित शाह और गृहमंत्री राजनाथ सिंह भी प्रचार में जोर-शोर से जुटे हैं. अमित शाह ने शुक्रवार को ओडिशा में वोट मांगे तो गृहमंत्री राजनाथ सिंह पहुंचे गुजरात. अमित शाह ने पटनायक सरकार पर कुशासन और भ्रष्टाचार से लिप्त होने का आरोप लगाया, तो राजनाथ सिंह ने एनडीए सरकार की उपलब्धियों पर वोट मांगे. बीजेपी के बाकी नेता भी प्रचार में जुटे हैं. धर्मेंद्र प्रधान ने ओडिशा में रोड शो किया तो पीयूष गोयल ने चेन्नई में प्रेस कॉन्फ्रेंस कर सरकार के कामों को गिनाया. स्मृति ईरानी ने गौरीगंज में जनसभा की, तो यूपी के मुख्यमंत्री योगी आदित्यनाथ ने छत्तीसगढ़ में रैलियां कर पार्टी के लिए वोट मांगे. वहीं कर्नाटक के शिमोगा में बीजेपी नेता के एस ईश्वरप्पा ने बीएस येदियुरप्पा के बेटे विजयेंद्र के साथ पदयात्रा की और मंदिर में पूजा की. कुल मिलाकर बीजेपी के तमाम दिग्गज सियासी समर में जोर-शोर से जुटे हैं और आने वाले दिनों में प्रचार और गरमाएगा.   