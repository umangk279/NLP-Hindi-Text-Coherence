प्रधानमंत्री नरेंद्र मोदी ने प्रयागराज को ढेरों विकास परियोजनाओं की सौगातें दी. उन्होंने करीब 4,000 करोड़ रुपये की परियोजनाओं का लोकार्पण और शिलान्यास किया.  इन परियोजनाओं में 355.90 करोड़ रुपये की राज्य सेतु निगम की सात परियोजनाएं, नमामि गंगे कार्यक्रम के तहत छह योजनाएं शामिल हैं. इसके अलावा 567 करोड़ रुपये की लोक निर्माण विभाग की 111 योजनाएं, रेलवे की 16 और अन्य 157 योजनाएं शामिल हैं. प्रधानमंत्री नरेंद्र मोदी ने कहा कि नमामी गंगे परियोजना में करीब 150 घाटों का सौंदर्यीकरण किया जाना है. प्रधानमंत्री ने कहा कि उन्होंने अर्धकुंभ में लोगों को आने का न्योता दे दिया है. पीएम मोदी ने गंगा पूजा के कार्यक्रम में लिया हिस्सा प्रधानमंत्री नरेंद्र मोदी ने प्रयागराज में गंगा पूजा कार्यक्रम में भी हिस्सा लिया. विधि-विधान के साथ वैदिक मंत्रोच्चार के बीच प्रधानमंत्री नरेंद्र मोदी ने गंगा और यमुना के संगम पर पूजा-अर्चना की. पीएम ने बमरौली हवाई अड्डे के नए टर्मिनल का किया उद्घाटन प्रधानमंत्री नरेंद्र मोदी ने प्रयागराज के बमरौली हवाई अड्डा पर बने नए टर्मिनल का उद्घाटन किया. कुंभ से ऐन पहले चालू होने वाले इस टर्मिनल से यात्रियों को काफी राहत मिलेगी. इस नए टर्मिनल पर हर घंटे 300 यात्रियों का आवागमन होगा. इस टर्मिनल को रिकॉर्ड समय महज 11 महीनों में तैयार किया गया है. 