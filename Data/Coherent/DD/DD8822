प्रधानमंत्री नरेंद्र मोदी शनिवार को ओडिशा के मयूरभंज जिले के बारीपदा पहुंचे और वहां पर राज्य की कई विकास परियोजनाओं का लोकार्पण और उद्घाटन किया. इस विशेष समारोह के दौरान करीब 4,500 करोड़ रुपये की कई परियोजनाओं का शिलान्यास किया.  प्रधानमंत्री ने राज्य में बनने वाली एलपीजी पाइपलाइन का भी शिलान्यास किया. पारादीप-हल्दिया-दुर्गापुर एलपीजी पाइपलाइन 513 किलोमीटर लंबा यह खंड 1,080 करोड़ रुपये की लागत से बनाया जा रहा है. उन्होंने तीन राष्ट्रीय राजमार्गों के लिए 3 हज़ार 318 करोड़ की परियोजाओं का शिलान्यास किया. 200 किलोमीटर के इन राजमार्गों में एनएच-215 के रिमूली-कोयडाखंड का चार लेन, कोयडा-राजमुंडा का चार लेन और एनएच-6 के सिंगारा-बिंजाबहल का चार लेन निर्माण कार्य शामिल है. इनमें तीन फ्लाईओवर, 11 अंडरपास, 12 बड़े पुल, 50 छोटे पुल और 34 किलोमीटर की सर्विस लेन भी शामिल होगी. प्रधानमंत्री ने टाटानगर से बादामपहर तक चलने वाली दूसरी पैसेंजर ट्रेन को भी हरी झंडी दिखाई. टाटानगर-बादामपहर रेलवे लाइन 1911 में बिछाई गई थी और तब से इस मार्ग पर केवल एक ही ट्रेन चल रही है. इसके साथ ही पीएम मोदी 25 करोड़ रुपये की लागत से बने बालासोर में नारनपुर-बसंतपुर और चिल्ली की धारा-सागादापाटा लाइन के दोहरीकरण और मल्टी मॉडल लॉजिस्टिक्स पार्क (एमएमएलपी) का उद्घाटन भी किया. इसके अलावा प्रधानमंत्री ने कोंनझर, भद्रक, कटक, जाजपुर, अस्का, क्योंझर और ढेंकनाल के डाकघरों में पासपोर्ट सेवा केंद्रों का भी उद्घाटन किया. उन्होंने राज्य की सांस्कृतिक विरासत को संरक्षित करने की दिशा में भी एक अहम कदम उठाया. प्रधानमंत्री ने रसिकारेमंदिर और हरीपुरगढ़ किले को पुनर्जीवित करने का भी शुभारंभ किया. प्रधानमंत्री ने कहा कि मौजूदा सरकार विकास के सभी पहलुओं को एक साथ काम करके नया भारत बना रही है. इससे पहले पीएम मोदी ने ओडिशा की अपनी 24 दिसंबर की यात्रा पर पारादीप-हैदराबाद के बीच 3,800 करोड़ रुपये की 1,200 किलोमीटर पेट्रोलियम पाइपलाइन का कार्यारंभ किया था. इसके अलावा उन्होंने बोकारो-अंगुल प्राकृतिक गैस पाइप लाइन की आधारशिला रखी थी. प्रधानमंत्री ने 24 दिसंबर को ही ओडिशा के लिए कुल चार राजमार्गों से संबंधित विकास परियोजनाओं का शुभारंभ किया. उन्होंने राष्ट्रीय राजमार्ग संख्या-5 के चंडीखोले-भद्रक खंड के 6-लेन मार्ग के चौड़ीकरण की आधारशिला रखी. इसके अलावा राष्ट्रीय राजमार्ग संख्या-42 के कटक-अंगुल खंड के चौड़ीकरण चार लेन मार्ग की आधारशिला रखी. प्रधानमंत्री ने टांगी-पुइंतोला खंड के 4 लेन का उन्नयन और 6-लेन मार्ग के चौड़ीकरण की आधारशिला रखी. कुल मिलाकर राज्य में 263 किलोमीटर सड़क का विकास होगा. 