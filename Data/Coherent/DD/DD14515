  सीरिया में केमिकल हमले को लेकर अमेरिका और रूस के बीच बढ़ी जुबानी जंग। यूएनएससी की बैठक में रूस ने कहा सीरियाई सरकार द्वारा केमिकल हथियारों का इस्तेमाल करने की खबर है गलत। वहीं अमेरिका ने कहा सीरियाई सरकार की मदद कर रूस भी है सीरियाई बच्चों के खून को दोषी।  अमरीकी राष्ट्रपति डोनल्ड ट्रंप ने सोमवार को कहा कि इस घटना का कड़ा जवाब दिया जाएगा और अमरीका के पास कई सारे सैन्य विकल्प हैं. उन्होंने कहा कि इन पर 'आज रात' या 'शीघ्र' फ़ैसला लिया जा सकता है। ट्रंप ने कहा कि शनिवार को डूमा में जो घटना हुई उसके लिए कौन ज़िम्मेदार है, इस पर अमरीका 'स्पष्टता' चाह रहा था। अमरीकी राष्ट्रपति ने इस घटना को लेकर फ्रांस के राष्ट्रपति इमैनुअल मैक्रां से सोमवार शाम बात की और दोनों ही नेताओं ने एक 'मज़बूत प्रतिक्रिया' को लेकर इच्छा व्यक्त की है। वहीं, संयुक्त राष्ट्र सुरक्षा परिषद में अमरीका और रूस ने एक दूसरे पर जमकर हमले किए। रूस के प्रतिनिधि वासिली नेबेंज़िया ने कहा कि सीरिया के डूमा में हुई घटना 'गढ़ी गई है' और इसके जवाब में अमरीकी सेना की कार्रवाई के 'भयानक प्रभाव' हो सकते हैं। इसके जवाब में संयुक्त राष्ट्र में अमरीका की दूत निक्की हेली ने कहा कि सीरिया को सैन्य मदद देने वाले रूस के हाथ 'सीरिया के बच्चों के ख़ून' से रंगे हुए हैं। 