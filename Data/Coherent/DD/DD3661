कैबिनेट ने पूर्वोत्तर में गैस-ग्रिड परियोजना व्यावहारिक बनाने को 5,559 करोड़ रुपये की केंद्रीय सहायता को मंजूरी  दे दी।  केंद्रीय मंत्रिमंडल ने आज कई महत्वपूर्ण फैसलों को आगे बढ़ाते हुए पूर्वोत्तर भारत में 8 गैस ग्रिड तैयार करने को लेकर, नीलांचल इस्पात संयंत्र के विस्तार को आगे बढ़ाने से जुड़े और स्किल इंडिया को रोज़गार के लिए बेहतरीन और आकर्षक मौके के तौर पर स्थापित करने को लेकर कई अहम फैसले लिए। केन्द्रीय मंत्रिमंडल की आर्थिक मामलों की समिति ने पूर्वोत्‍तर प्राकृतिक गैस पाइपलाइन ग्रिड की स्‍थापना के लिए इन्‍द्रधनुष गैस ग्रिड लिमिटेड को 'वीजीएफ' के रूप में पूंजीगत अनुदान देने को मंजूरी दी है। इस फैसले से  पूर्वोत्तर के आठ राज्यों में गैस ग्रिड तैयार करने के लिये गैस पाइपलाइन का निर्माण होगा,जो 1656 किलोमीटर लंबी होगी। इस परियोजना से पूर्वोत्तर भारत में गैस के मामले में समृद्दि आयेगी। 