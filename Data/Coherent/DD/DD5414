खेल मंत्रालय ने गुरूवार को भारत के चौथे सबसे बड़े नागरिक सम्मान पद्म श्री के लिए तीरंदाज तरूणदीप राय और हाकी ओलंपियन एमपी गणेश के अलावा सात महिला खिलाड़ियों के नाम की सिफारिश की।  पहलवान विनेश फोगाट, टेबल टेनिस खिलाड़ी मनिका बत्रा, क्रिकेटर हरमनप्रीत सिंह, राष्ट्रीय महिला हाकी टीम की कप्तान रानी रामपाल, पूर्व निशानेबाज सुमा शिरूर और पर्वतारोही जुड़वां बहनें ताशी और नुनग्शी मलिक के नाम की सिफारिश भी पद्म श्री के लिये की गयी। तरूणदीप और गणेश के नाम बाद में सूची में शामिल किये गये जिसे अभी खेल मंत्री कीरेन रीजीजू की मंजूरी मिलनी बाकी है। छह बार की विश्व चैम्पियन एम सी मेरीकाम के रूप में खेल मंत्रालय ने पद्म विभूषण पुरस्कार के लिये पहली बार महिला एथलीट के नाम की सिफारिश की जो भारत रत्न के बाद देश का दूसरा सबसे बड़ा नागरिक पुरस्कार है। मेरीकाम को 2013 में पद्म भूषण और 2006 में पद्म श्री मिला था। खेल मंत्रालय ने विश्व चैम्पियन और ओलंपिक रजत पदकधारी बैडमिंटन खिलाड़ी पीवी सिंधू के नाम की भी सिफारिश पद्म भूषण के लिये की है जो देश का तीसरा सबसे बड़ा नागरिक पुरस्कार है। 2017 में भी सिंधू के नाम की सिफारिश पद्म भूषण के लिये की गयी थी लेकिन वह अंतिम सूची में आने में विफल रही थी। उन्हें 2015 में पद्म श्री पुरस्कार मिला था। तरूणदीप उस भारतीय रिकर्व टीम का हिस्सा थे जिसने इस साल जून में नीदरलैंड में विश्व चैम्पियनशिप में रजत पदक जीता था। अतनु दास और प्रवीण जाधव के साथ उनकी टीम ने पुरूष रिकर्व व्यक्तिगत स्पर्धा में तीन एकल कोटा हासिल करने से साथ इसमें भी ओलंपिक कोटा हासिल किया था। गणेश उस भारतीय पुरूष हाकी टीम का हिस्सा थे जिसने 1972 म्यूनिख ओलंपिक में कांस्य पदक, 1971 बार्सिलोना विश्व कप में कांस्य पदक और एम्सटरडम में 1973 में रजत पदक जीता था। खेल मंत्रालय के सूत्र ने पुष्टि की कि पद्म पुरस्कारों की सिफारिशों में दो खिलाड़ियों के नाम जोड़े गये हैं लेकिन कहा कि इन्हें अभी मंत्री की मंजूरी नहीं मिली है। अगले साल गणतंत्र दिवस की पूर्व संध्या पर पद्म विजेताओं के नामों का खुलासा होगा। 