मिज़ो नेशनल फ्रंट ने कांग्रेस का सफाया करते हुए मिज़ोरम में दस साल बाद बहुमत के साथ की सत्ता में वापसी, वहीं तेलंगाना में फिर बनी तेलंगाना राष्ट्र समिति की सरकार, एमएनएफ प्रमुख ज़ोरामथंगा ने राज्यपाल से मिलकर सरकार बनाने का किया दावा    तेलंगाना विधानसभा की 119 सीटों के लिए मतदान सात दिसम्बर को हुआ था। टीआरएस अध्यक्ष एवं कार्यवाहक मुख्यमंत्री के चंद्रशेखर राव ने इस साल सितम्बर में विधानसभा भंग कर दी थी, जिस कारण तय समय से करीब आठ महीने पहले राज्य में चुनाव कराने पड़े। टीआरएस के पास पिछली विधानसभा में 63 सीटें थीं।  पश्चिम बंगाल, बिहार और कर्नाटक के मुख्यमंत्रियों क्रमश: ममता बनर्जी, नीतीश कुमार और एच डी कुमारस्वामी समेत कई नेताओं और आंध्र प्रदेश विधानसभा में विपक्ष के नेता और वाईएसआरसीपी के अध्यक्ष जगनमोहन रेड्डी ने केसीआर को बधाई दी।  इस बीच कांग्रेस के नेताओं ने तेलंगाना राज्य निर्वाचन आयोग के अधिकारियों से मुलाकात की और फिर बाद में प्रेस को संबोधित करते हुए उन्होंने कहा कि क्योंकि चुनाव पारदर्शी होने चाहिए इसलिए चुनाव आयोग वीवीपैट की गिनती करे क्योंकि ये तेलंगाना के भविष्य की बात है। दरअसल चुनाव में सत्तारूढ़ टीआरएस और भाजपा मैदान में अकेले उतरे थे और कांग्रेस ने तेलुगु देशम पार्टी, भाकपा और तेलंगाना जन समिति के साथ गठबंधन किया था। हालांकि इस गठबंधन को जनता ने पूरी तरह से नकार दिया । मिजोरम में जोरामथांगा को सर्वसम्मति से एमएनएफ विधायक दल का नेता चुन लिया गया है। मिजो नेशनल फ्रंट ने  राज्य में सरकार बनाने के लिए राज्यपाल के. राजशेखरन से मुलाकात कर अपना दावा पेश कर दिया है। मिजोरम के सभी 40 विधानसभा सीटों के परिणाम घोषित हो गये हैं, जिसमें 26 सीटों पर MNF के उम्मीदवारों ने जीत हासिल की है. वहीं 5 सीटें कांग्रेस, एक बीजेपी और 8 सीटें अन्य के खाते में गयी हैं। दस सालों से मिजोरम के सीएम रहे लाल थनहवला को दोनो सीटों पर शिकस्त मिली। पूर्वोतर में अपने आखिरी किले को बचाने में विफल रही कांग्रेस। तो वहीं बीजेपी ने पहली बार मिजोरम में एक सीट पर जीत दर्ज की है साथ ही बीजेपी का वोट प्रतिशत भी बढा है।   पूर्वोत्तर में कांग्रेस का आखिरी किला मिजोरम पूरी तरह से ध्वस्त हो गया है। पिछले10 साल से मिजोरम की सत्ता पर काबिज कांग्रेस को विधानसभा चुनाव में बुरी तरह से हार का मुंह देखना पड़ा है । मिजोरम विधानसभा की 40 सीटों पर चुनाव के लिए हुई  मतगणना में मिजो नेशनल फ्रंट (एमएनएफ) ने बहुमत हासिल कर लिया है.।  मिजोरम विधानसभा की 40 सीटों में से मिजो नेशनल फ्रंट  को 26 सीटें मिली हैं जबकि कांग्रेस केवल पांच सीटों पर सिमट गयी है । मिजोरम के सियासी इतिहास में पहली बार बीजेपी ने खाता खोलते हुए एक सीट पर जीत हासिल की है तो निर्दलीय ने आठ सीटों पर कब्जा किया है । वोट प्रतिशत की बात करें तो मिजो नेशनल फ्रंट  को 37.6 फीसदी वोट मिले हैं जबकि कांग्रेस को 30.2 फीसदी वोट मिले हैं । निर्दलीयों को 22.9 और बीजेपी को 8 फीसदी मत मिले हैं । नतीजों पर गौर करें तो कांग्रेस के लिए नतीजे बेहद निराशा जनक रहे हैं ।  मुख्यमंत्री लाल थनहवला अपनी दोनों चम्फाई दक्षिण और सेरछिप सीट बचाने में नाकाम रहे.।  कांग्रेस ने 2013 के विधानसभा चुनाव में 34 सीटों पर जीत हासिल की थी जबकि एमएनएफ पांच सीट पर कब्जा कर पाई थी. एमएनएफ से 2008 में राज्य की सत्ता छिन गई थी । मिजोरम उत्तर पूर्व का आखिरी राज्य था जहां कांग्रेस सत्ता में थे । कांग्रेस नॉर्थ ईस्ट के असम, त्रिपुरा, मणिपुर , मेघालय अरुणाचल प्रदेश और नागालैंड में सत्ता से पहले ही बाहर हो चुकी है ।  