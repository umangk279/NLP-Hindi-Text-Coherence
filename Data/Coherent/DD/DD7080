तेलंगाना में लोगों का करोड़ों रुपये ठगने वाली निवेश योजना से जुड़े मामले में प्रवर्तन निदेशालय-ईडी ने दो महिलाओं समेत तीन को गिरफ्तार किया है। इनके खिलाफ धनशोधन निवारण अधिनियम (पीएमएलए) के तहत कार्रवाई की जा रही है। अदालत ने उन्हें 7 दिन के लिए ईडी की हिरासत में भेजा।  तेलंगाना में लोगों का करोड़ों रुपये ठगने वाली निवेश योजना से जुड़े मामले में प्रवर्तन निदेशालय ने दो महिलाओं समेत तीन को गिरफ्तार किया है। एजेंसी ने बुधवार को यह जानकारी दी। ईडी ने कहा कि इस मामले में गिरफ्तार नोवेहरा शेख , मॉली थॉमस और बीजू थॉमस को हीरा ग्रुप ऑफ कंपनीज से जुड़े मामले में मंगलवार को गिरफ्तार किया गया है। इनके खिलाफ धनशोधन निवारण अधिनियम (पीएमएलए) के तहत कार्रवाई की जा रही है।  एजेंसी ने कहा कि हैदराबाद की एक विशेष अदालत ने उन्हें 7 दिन के लिए प्रवर्तन निदेशालय की हिरासत में भेजा है। तीनों एक मामले में पहले से ही जेल में हैं और ईडी ने उनकी हिरासत की मांग की थी। यह मामला हैदराबाद में हीरा समूह की ओर से चलाई गई धोखाधड़ी वाली मनी सर्कुलेशन स्कीम से जुड़ा है। ईडी ने तेलंगाना पुलिस और कुछ अन्य की शिकायतों के आधार पर धन शोधन का मामला दर्ज किया है।  ईडी की जांच में पता चला है कि समूह की कंपनियों की कोई ऐसी कारोबारी गतिविधियां नहीं है जिसके द्वारा वह उच्च रिटर्न का वादा पूरा कर सके। शेख और अन्य लोगों ने लोगों से जुटाई गई रकम कंपनी के खातों के माध्यम से अपने निजी खातों में डाला और इन पैसों का इस्तेमाल भारी मात्रा में चल और अचल संपत्ति खरीदने में किया गया।  ईडी ने बयान में कहा , " हीरा समूह पर लाखों लोगों से बहुत अधिक रिटर्न का वादा करके लाखों रुपये जुटाने का आरोप है।" ईडी को पता चला है कि आरोपी और उनकी कंपनियों ने निवेश के नाम पर देशभर में कुल 1,72,114 निवेशकों से 3,000 करोड़ रुपये से ज्यादा जुटाया है।  