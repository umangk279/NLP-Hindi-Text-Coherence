विश्व बैडमिंटन चैम्पियनशिप 2019 में गोल्ड मेडल जीतने वाली पीवी सिंधु ने मंगलवार को प्रधानमंत्री नरेंद्र मोदी से मुलाक़ात की. पीएम मोदी ने सिंधु के साथ कुछ तस्वीरें शेयर कीं और उन्हें उनकी सफलता पर बधाई दी.  स्विटज़रलैंड की धरती पर देश के लिए गौरव का पल तैयार करने वाली पीवी सिंधु ने न्यू इंडिया की उस पहचान को सामने रखा जो अब सिर्फ और सिर्फ गोल्ड मेडल देखना चाहता है और अपनी सफलता के इसी सुनहरे अध्याय को लिए सिंधु ने स्वदेश वापसी पर मंगलवार को प्रधानमंत्री नरेंद्र मोदी से मुलाक़ात की. प्रधानमंत्री ने सिंधु की हौंसलाफज़ाई करते हुए उन्हें भारत का गौरव बताया. प्रधानमंत्री मोदी ने अपने ट्वीट संदेश में कहा, “सिंधु भारत का गौरव हैं, एक चैम्पियन हैं, जिन्होंने देश को स्वर्ण पदक और बेशुमार सम्मान दिलाया. पीवी सिंधु से मिलकर खुशी हुई. उन्हें बधाई और भविष्य के प्रयासों के लिए शुभकामनाओं के साथ आशीर्वाद.” इस मुलाक़ात के दौरान सिंधु के कोच पुलेला गोपीचंद भी मौजूद रहे. इससे पहले इस स्टार भारतीय शटलर ने खेल मंत्री किरेन रिजिजू से भी मुलाक़ात की. खेल मंत्री ने सिंधु द्वारा हासिल कामयाबी को देश के लिए गौरव का पल बताया. उन्होंने कहा कि उनकी शुभकामना सिंधु के साथ है. जापान की नोज़ोमी ओकुहारा को हराकर भारतीय बैडमिंटन को विश्व पटल पर नई ऊंचाई देने वाली सिंधु ने कहा कि विश्व चैम्पियनशिप में स्वर्ण पदक जीतना उनके लिए ताउम्र यादगार लम्हे के तौर पर सामने रहेगा. स्विट्जरलैंड में रविवार को विश्व चैंपियनशिप का गोल्ड मेडल जीतने के बाद सिंधु सोमवार रात स्वदेश लौटीं, जहां दिल्ली के इंदिरा गांधी अंतरराष्ट्रीय हवाई अड्डे पर उनका भव्य स्वागत हुआ, जहां उनके स्वागत में काफी तादात में खेल प्रेमी, पत्रकार और बैडमिंटन संघ के लोग उपस्थित रहे. 2020 टोक्यो ओलिंपिक से पहले सिंधु को मिली ये कामयाबी निश्चित रूप से अपना अलग स्थान रखती है, क्योकि इस जीत में केवल खेल ही नहीं बल्कि सिंधु का अनुशासित रूप से कड़ा परिश्रम भी दूसरे युवा खिलाड़ियों के सामने एक उदाहरण के तौर पर खुद को सामने रख गया है. 