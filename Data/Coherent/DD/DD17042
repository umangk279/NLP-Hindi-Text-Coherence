प्रधानमंत्री नरेंद्र मोदी आज दो दिन के लिए अपने संसदीय क्षेत्र वाराणसी के दौरे पर जा रहे हैं। इस दौरान पीएम कई विकास परियोजनाओं का उद्घाटन करेंगे। इसके साथ ही पीएम वाराणसी से तीसरी महामना एक्सप्रेस को हरी झंडी भी दिखाएंगे।   शुक्रवार से प्रधानमंत्री नरेंद्र मोदी अपने संसदीय क्षेत्र वाराणसी के दो दिन के दौरे पर होंगे। अपने इस दौरे के दौरान पीएम वाराणसी को ख़ास सौगात देंगे। शुक्रवार का दिन काशी वासियों के लिए बेहद खास होगा। प्रधानमंत्री नरेंद्र मोदी अपने संसदीय क्षेत्र वाराणसी में तीसरी महामना एक्सप्रेस को हरी झंडी दिखाएंगे। पीएम 22 सितंबर को रिमोट कंट्रोल के जरिए यूपी और गुजरात के बीच इस नई ट्रेन की शुरुआत करेंगे। इसके बाद महामना एक्सप्रेस वडोदरा स्टेशन से वाराणसी के लिए रवाना होगी। नई ट्रेन साप्तहिक होगी, जो हर शुक्रवार को वाराणसी और हर बुधवार को वडोदरा से चलेगी। इस दौरान ट्रेन 1,531 किलोमीटर की दूरी 27.30 घंटे में तय करेगी। इसकी एवरेज स्पीड 55.7 किलोमीटर प्रति घंटा होगी। अगर बात इस खास ट्रेन की रूट की करें तो इसमें वडोदरा, सूरत , इटारसी, जबलपुर, वाराणसी स्टेशन शामिल होंगे। 300 करोड़ की लागत से बने दीन दयाल हस्तकला संकुल वाराणसी और आस-पास के इलाक़ों के हथकरघा उद्योग और हस्तशिल्पियों के लिए एक नई उम्मीद लेकर आया है। एक ओर जहां गुलाबी मीनाकारी,ब्रोकेड,लकड़ी के खिलौने,सैंडस्टोन क्राफ्ट कुछ ऐसी हस्तशिल्प की कलाऐं हैं जिन पर आस-पास लगभग 60 हज़ार से ज़्यादा हस्तशिल्पीयों का रोज़गार टिका है। वहीं दूसरी ओर हथकरघा उद्योग से लगभग 90 हज़ार से ज़्यादा बुनकर सीधे जुड़े हैं। कला-संस्कृति की झलक बटोरे ये दीन दयाल हस्तकला संकुल एक साथ शिल्पी और बुनकरों के उत्पादों की चमक दुनिया के सामने बिखेरेगा। रोजगार पर पीएम मोदी का फोकस रहा है। पीएम ग्रामीणों के स्वयं सहायता समूह को मदद करने के लिए उत्कर्ष बैंक की शाखा का लोकार्पण भी करेंगे।         . काशी क्षेत्र में रोज़गार देने वाले इन दोनों क्षेत्रों का विकास करने में प्रधानमंत्री नरेन्द्र मोदी की ख़ासी रूचि थी। कलाओं के संवर्धन, संरक्षण के साथ-साथ विस्तार देने और विकास करने के लिए इस सेंटर की नींव नवम्बर 2014 में डाली गई थी। 23 सिंतबर को प्रधानमंत्री नरेन्द्र मोदी गंगा किनारे के गांवों के लिए खुशियों का पैगाम देंगे। इसके बाद पीएम पशुधन आरोग्य मेले में शिरकत करेंगे। शहंशाहपुर स्थित गौशाला में 1950 से गंगातीरी गायों के संवर्धन और संरक्षण की दिशा में काम हो रहा है। गंगातीरी गाय का दुध बच्चों के लिए बहुत ही फायदेमंद होता है। फिलहाल यहां 350 के आसपास गायें है। और इनकी देखभाल करने के लिए 30 लोग काम करते हैं। शहंशाहपुर में ही पीएम मोदी सफाई कार्यों का जायजा लेंगे। इसके अलावा पीएम प्रधानमंत्री आवास योजना के तहत लाभार्थियों को प्रमाणपत्र सौपेंगे। पीएम मोदी  शाहंशाहपुर में जनसभा को भी संबोधित करेंगे। प्रधानमंत्री मोदी वाराणसी में गंगा में जल एंबुलेंस और जल शव वाहन की भी शुरुआत करेंगे। ये खास शुरुआत वीडियों लिंक द्वारा की जायेगी। प्रधानमंत्री नरेन्द्र मोदी वाराणसी स्थित दुर्गाकुंड पर मां कू्ष्मांडा दुर्गा के मंदिर भी जाऐंगे। 25 दिसंबर 1964 में तत्कालीन प्रधानमंत्री लाल बहादुर शास्त्री ने इस मंदिर में पूजा अर्चना की थी। इसके बाद नरेंद्र मोदी मां दुर्गा के दरबार में पूजा अर्चना के लिए पहुंचे हैं। इस मंदिर का निर्माण 18वीं शताब्दी में बंगाल की रानी भवानी ने करवाया। 