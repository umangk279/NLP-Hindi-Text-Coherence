नागरिकता कानून के खिलाफ प्रदर्शन के खिलाफ हुए प्रदर्शन के बाद जामिया मिल्लिया इस्लामिया की कुलपति नजमा अख्तर ने विश्वविद्यालय के पास हुई हिंसा में जामिया के छात्रों के शामिल होने का खंडन किया है। उन्होंने कहा कि इस दिंसक प्रदर्शन में जामिया के छात्र शामिल नहीं थे।  नागरिकता कानून के खिलाफ प्रदर्शन ने राजधानी दिल्ली में कल हिंसक रूप अख्तियार कर लिया। प्रदर्शनकारियों ने कल दक्षिण दिल्ली के न्यू फ्रेंड्स कॉलोनी में जमकर प्रदर्शन किए। प्रदर्शनकारियों ने 5 बसों और कुछ मोटर साइकलों में आग लगा दी, जिसे बुझाने के लिए तत्काल 4 दमकल वाहनों को भेजा गया, इस दौरान 2 दमकलकर्मी जख्मी भी हुए। इस बीच, दिल्ली के 9 मेट्रो स्टेशनों पर एंट्री और एग्जिट बंद कर दी गई है। पूरे इलाके में बड़ी संख्या में सुरक्षा बलों को तैनात कर दिया गया है। प्रभावित क्षेत्र के सभी सरकारी और प्राइवेट स्कूल आज बंद रहेंगे। दक्षिण पूर्वी दिल्ली के डीसीपी चिन्मय बिस्वाल ने बताया कि पत्थरबाज़ी में 6 पुलिसकर्मी घायल हो गए हैं।   