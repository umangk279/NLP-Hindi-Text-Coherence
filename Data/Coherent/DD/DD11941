 प्रधानमंत्री ने देश की पांच लोक सभा क्षेत्र के भाजपा कार्यकर्ताओं से आज नमो एप के जरिए सीधी बातचीत की। कार्यकर्ताओं से संवाद के दौरान प्रधानमंत्री ने सबका साथ, सबका विकास के मंत्र को सरकार की योजनाओं के लिए प्रेरणा मंत्र बताया। इसके साथ ही, प्रधानमंत्री ने विपक्ष को आड़े हाथों लेते हुए कहा कि महागठबंधन, अवसरवादी लोगों का गठबंधन है उनकी नीति अस्पष्ट है।     देश के पांच लोकसभा क्षेत्रों के बीजेपी बूथ कार्यकर्ताओं से नरेंद्र मोदी एप के माध्यम से संवाद में पीएम मोदी ने कार्यकर्ताओं को न केवल सरकार की योजनाओं को जनता तक पहुंचाने का मंत्र दिया तो साथ ही विरोधी दलों को जमकर निशाने पर लिया। कांग्रेस पर निशाना साधते हुए पीएम मोदी कहा कि कांग्रेस आज आईसीयू में है और उसे अपने अस्तित्व के लिये विभिन्न दलों के 'सपोर्ट सिस्टम' की जरूरत है। पीएम ने महागठबंधन को भी निशाने पर लिया और कहा कि महागठबंधन गाँठों का बंधन नहीं है यह अपनी कमज़ोरियों को छिपाने के लिए कुछ अवसरवादी लोगों का गठजोड़ है। अरुणाचल,ग़ाज़ियाबाद,नवादा,हज़ारीबाग़ और जयपुर ग्रामीण के कार्यकर्ताओं से बातचीत में प्रधानमंत्री ने सबका साथ सबका विकास के मंत्र को सरकार की योजनाओं के लिए प्रेरणा बताया। उन्होने कहा कि भाजपा ने राष्ट्र के विकास के लिए बिना भेद-भाव के सिर्फ विकास आधारित राजनीति की है। पीएम ने कहा कि भाजपा में किसी एक व्यक्ति या परिवार का वर्चस्व नहीं है। यहां सामान्य कार्यकर्ता भी अहम पदों की ज़िम्मेदारी निभा सकता है।  पीएम ने बीजेपी कार्यकर्ताओं की तारीफ करते हुए कहा कि हमारी पार्टी विरोधी की कमजोरी पर नहीं बल्कि सवा सौ करोड़ लोगों की ताकत पर चलती है। पीएम ने कहा कि भाजपा सरकार ने काफी काम किया है, ऐसे में मुद्दों पर लड़ने की बजाए विपक्ष झूठ के आधार पर लड़ाई लड़ने में लगा है ।  सर्जिकल स्ट्राइक के मामले में कांग्रेस समेत कुछ दलों पर निशाना साधते हुए प्रधानमंत्री  ने  कहा कि बीजेपी विरोध के चलते कुछ पार्टियां देश की सेना पर सवाल उठा रही हैं ।  अर्थव्यवस्था के मोर्चे पर पीएम ने कहा कि  पूरी दुनिया मान रही हैं कि भारत बहुत तेज़ गति से आगे बढ़ रहा है और आज दुनिया की छठवें नंबर की अर्थव्यवस्था बन गया है। उन्होंने कहा कि पहले भ्रष्टाचार को सिस्टम का हिस्सा मान लिया जाता था, अब यह विश्वास जगा है कि काम पूरी पारदर्शिता के साथ होगा।  प्रधानमंत्री ने इसके साथ ही स्वच्छता अभियान, शौचालय निर्माण, ग्राम सड़क योजना, सुदूर क्षेत्रों में शिक्षा एवं अन्य जन कल्याण योजनाओं का भी जिक्र किया और कार्यकर्ताओं से कहा कि वे सरकार की नीतियों की जानकारी खुद तैयार कर उसे लोगों तक पहुंचाएं। 