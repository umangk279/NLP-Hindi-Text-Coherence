लोकसभा चुनाव के छठे चरण में 59 निर्वाचन क्षेत्रों में 63 प्रतिशत से अधिक मतदान। इस चरण में 9.5 करोड़ से अधिक वोटरों ने किया मतदान, दिल्ली में 59.8 जबकि पश्चिम बंगाल सबसे अधिक 80.3 और झारखंड में 65.17 प्रतिशत दर्ज  लोकसभा चुनाव के छठे चरण में कल 63 प्रतिशत से अधिक मतदान दर्ज किया गया। इस चरण में सात राज्‍यों में 59  निर्वाचन क्षेत्रों के लिए वोट डाले गए। वरिष्‍ठ निर्वाचन उपायुक्‍त उमेश सिन्‍हा ने नई दिल्‍ली में बताया कि कुल 543 संसदीय क्षेत्रों में से अभी तक 483 में मतदान संपन्‍न हो गया है। इस तरह छठे चरण तक 88 दशमलव 9 प्रति‍शत संसदीय क्षेत्रों में मतदान पुरा हो चुका है। पश्चिम बंगाल में 80 प्रतिशत, जबकि झारखण्‍ड में 65 दशमलव एक सात प्रतिशत मतदान दर्ज हुआ। मध्‍यप्रदेश में पांच बजे तक 60 प्रतिशत से अधिक और हरियाणा में 62 दशमलव नौ एक प्रतिशत मतदान होने की खबर है। राष्‍ट्रीय राजधानी दिल्‍ली में छह बजे तक 59 दशमलव आठ प्रतिशत जबकि बिहार में 59 दशमलव तीन आठ प्रतिशत और उत्‍तर प्रदेश में 54 दशमलव एक दो प्रतिशत वोट पड़े। निर्वाचन आयोग ने बताया कि छठे चरण के मतदान के दौरान सबसे कम इलेक्‍ट्रॉनिक वोटिंग मशीनें बदली गईं।  उप चुनाव आयुक्त उमेश सिन्हा ने बताया कि महिला और पुरुष के बीच मतदान का अंदर काफी कम हो गया है। उन्होंने कहा कि महिला मतदाताओं की भागदारी बढ़ना  एक मज़बूत लोकतंत्र के लिए अच्छा संकेत है। 