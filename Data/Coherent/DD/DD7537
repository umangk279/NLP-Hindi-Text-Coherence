युवेंटस की टीम चैम्पियंस लीग में अपनी सर्वश्रेष्ठ फॉर्म में नहीं थी लेकिन क्रिस्चियानो रोनाल्डो एक बार फिर टीम के तारणहार बनकर सामने आए हैं । रोनाल्डो ने चैम्पियंस लीग क्वार्टर फ़ाइनल के पहले लेग में युवेंटस के लिए अहम अवे गोल किया जिसके दम पर युवेंटस ने 1-1 से ड्रॉ खेला।   चैम्पियंस लीग के राउंड ऑफ 16 में भी रोनाल्डो ने एटलेटिको मैड्रिड के खिलाफ हैट्रिक लगाई थी और अपनी टीम को क्वार्टर फ़ाइनल में पहुंचाने में अहम योगदान दिया था। अयाक्स के खिलाफ किए गए गोल के साथ रोनाल्डो के चैम्पियंस लीग में 161 मैच में कुल 125 गोल हो गए हैं। चैम्पियंस लीग के इस सीज़न में रोनाल्डो का 8 मैच में ये पांचवा गोल है। रोनाल्डो, युवेंटस से पहले मैनचेस्टर यूनाईटेड और रियाल मैड्रिड का हिस्सा रह चुके हैँ। रोनाल्डो चैम्पियंस लीग के ऑल टाइम टॉप गोल स्कोरर हैँ और चैम्पियंस लीग में गोल करने के मामले में अपने निकटतम प्रतिद्वंदी लॉयनल मैसी से 17 गोल आगे हैँ। मैसी के नाम 108 गोल हैँ।  फुटबॉल प्रेमी लगातार क्रिस्चियानो रोनाल्डो और लॉयनल मैसी की तुलना करते रहते हैँ। इस गोल के साथ रोनाल्डो ने अपने प्रतिद्वंदी मैसी पर तीन रिकॉर्ड्स के मामले में बढ़त बना ली है।  चैम्पियंस लीग के क्वार्टर फ़ाइनल स्टेज में ये रोनाल्डो का 24वां गोल है जो किसी भी अन्य खिलाड़ी से ज़्यादा है। मैसी और राउल गोन्ज़ालेज़ के नाम क्वार्टर फ़ाइनल स्टेज में दस गोल हैं।  पिछले 11 चैम्पियंस लीग अभियान में रोनाल्डो ने क्वार्टर फ़ाइनल में कम से कम एक गोल किया है जो एक रिकॉर्ड है।  अयाक्स के खिलाफ़ किए गए गोल के साथ चैम्पियंस लीग के क्वार्टर फ़ाइनल और सेमीफ़ाइनल में रोनाल्डो के नाम कुल 41 गोल हो गए हैं। ये एक शानदार रिकॉर्ड है क्योंकि उनके बाद दूसरे स्थान पर मैसी हैं जिनके रोनाल्डो से 25 गोल कम हैँ। हालांकि इस साल की चैम्पियंस लीग में 8 गोल के साथ मैसी सबसे आगे हैँ। रॉबर्ट लेवनडोस्की के नाम भी 8 गोल हैं लेकिन वे अब प्रतियोगिता से बाहर हो चुके हैँ।   34 वर्षीय रोनाल्डो ने 2003 में मैन यू की ओर से पहला चैम्पियंस लीग मैच खेला था। 10 अप्रैल 2007 तक वे चैम्पियंस लीग में अपना खाता नहीं खोल सके थे। 10 अप्रैल 2007 को रोमा के खिलाफ 7-1 की जीत में उन्होंने दो गोल किए थे।  अब 12 साल बाद वे प्रतियोगिता में टॉप गोल स्कोरर हैं और 125 का आंकड़ा छू चुके हैँ। रोनाल्डो का सर्वश्रेष्ठ सीज़न 2013-14 रहा था जब उन्होंने 17 गोल किए थे और रियाल मैड्रिड को ट्रॉफी जिताने में अहम भूमिका निभाई थी। चैम्पियंस लीग के हर गेम में गोल के मामले में उनका औसत 0.77 है।   31 साल के मैसी , रोनाल्डो से तीन साल छोटे हैं और उनके पास रोनाल्डो का रिकॉर्ड तोड़ने का अच्छा मौका है। मैसी ने अपना पहला चैम्पियंस लीग मैच दिसंबर, 2004 में खेला था।  2011-12 सीज़न के अंत में मैसी के खाते में रोनाल्डो से 13 गोल ज़्यादा थे।  हालांकि रोनाल्डो के शानदार स्कोरिंग रेट के चलते उनके आगे कोई खिलाड़ी टिक नहीं पाया। 2011-12 से 2017-18 तक रोनाल्डो ने हर सीज़न में कम से कम दस गोल किए हैं। अब ये देखना रोचक होगा कि मैसी या कोई और खिलाड़ी रोनाल्डो के रिकॉर्डस को कब तक छू पाता है क्योंकि फिलहाल CR7 का जादू जमकर बोल रहा है। (डीडी न्यूज़ खेल संवाददाता सुचित्रा भारद्वाज की रिपोर्ट) 