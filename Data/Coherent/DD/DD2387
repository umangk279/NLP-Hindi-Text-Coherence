कोरोना वायरस संक्रमण से निपटने की रणनीति पर चर्चा के लिए रक्षा मंत्री राजनाथ सिंह के आवास पर मंत्रिसमूह की हुई बैठक, कोविड 19 से निपटने के उपायों की हुई समीक्षा, जीओएम ने प्रयोगशालाओं में टेस्टिंग फैसिलिटी बढाने के उपाय करने की सिफारिश की, लोगों से की पीएम के सुझाव मामने की अपील.  सरकार ने मंगलवार को कोविड-19, उससे पैदा हुए हालात और इससे निपटने को लेकर उठाए जा रहे कदमों की विस्तृत समीक्षा की. रक्षा मंत्री राजनाथ सिंह की अध्यक्षता वाले मंत्रियों के  समूह की  बैठक में केंद्रीय गृहमंत्री अमित शाह, खाद्य एवं आपूर्ति मंत्री राम विलास पासवान, रेल मंत्री पीयूष गोयल, पेट्रोलियम मंत्री धर्मेन्द्र प्रधान, सूचना एवं प्रसारण मंत्री प्रकाश जावडेकर, वित्त मंत्री निर्मला सीतारमण, केंद्रीय मंत्री रमेश पोखरियाल निशंक, हरदीप सिंह पुरी, कृषि मंत्री नरेन्द्र सिंह तोमर आदि ने भी शिरकत की. मंत्रिसमूह को कोरोना वायरस के मामले बढ़ने से उत्पन्न स्थिति से निपटने के लिए उठाए गए कदमों एवं व्यवस्थाओं के बारे में जानकारी दी गई. जीओएम ने प्रयोगशालाओं में टेस्टिंग फैसिलिटी बढ़ाने के उपाय करने की सिफारिश की, साथ ही लोगों से पीएम के सुझाव मानने की अपील की.  मंत्रियों के समूह ने लॉकडाउन के बाद की स्थिति पर विस्तृत चर्चा की. समूह ने केंद्रीय मंत्रिमंडल के उस निर्णय का स्वागत किया, जिसमें सभी सांसदों के वेतन में एक वर्ष तक कटौती करने और सांसद निधि को दो वर्ष के लिए स्थगित रखने का फैसला किया गया है.  