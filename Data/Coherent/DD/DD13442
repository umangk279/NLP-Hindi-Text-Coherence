केंद्रीय स्वास्थ्य मंत्रालय ने साफ किया,कि आयुष्‍मान भारत योजना के तहत आधार कार्ड की कोई अनिवार्यता नहीं। आधार कार्ड न होने पर भी सभी पात्र लाभार्थियों को योजना का लाभ मिलेगा।   केंद्रीय स्वास्थ्य मंत्रालय ने साफ कर दिया है कि गरीब परिवारों को स्‍वास्‍थ्‍य बीमा का लाभ देने वाली आयुष्‍मान-भारत योजना के तहत आधार संख्‍या की जानकारी देना वांछनीय तो है, लेकिन अनिवार्य नहीं। स्‍वास्‍थ्‍य मंत्री जे. पी. नड्डा ने पुष्टि की है कि सरकार सभी पात्र लाभार्थियों को ये सेवा प्रदान करेगी, भले ही उनके पास आधार कार्ड हो या नहीं। इस योजना का उद्देश्‍य अस्‍पताल में भर्ती मरीजों के इलाज के लिए प्रतिवर्ष पांच लाख रुपये तक का बीमा लाभ देना है। स्‍वास्‍थ्‍य मंत्रालय का यह स्‍पष्‍टीकरण मीडिया में आई उन खबरों के बाद आया है जिनमें कहा गया था कि आयुष्‍मान-भारत योजना का लाभ लेने के लिए आधार कार्ड होना जरूरी है। मंत्रालय ने इस खबर को गलत बताया है। आधार कार्ड नहीं होने पर किसी व्यक्ति को योजना के लाभों से वंचित नहीं किया जाएगा। मंत्रालय ने कहा है कि यदि किसी के पास आधार कार्ड नहीं है तो वह राशन कार्ड, मतदाता पहचान पत्र, मनरेगा कार्ड आदि वैकल्पिक पहचान दस्तावेजों से योजना का लाभ उठा सकता है।  