केंद्रीय औद्योगिक सुरक्षा बल आज अपना 49वां स्थापना दिवस मना रहा है। उत्तर प्रदेश के गाजियाबाद स्थित सीआईएसएफ की पांचवीं आरक्षित वाहिनी में कार्यक्रम का आयोजन हुआ, जिसमें मुख्य अतिथि के रूप में गृहमंत्री राजनाथ सिंह शामिल हुए।   गृह मंत्री ने इस मौके पर 36 जवानों को उत्कृष्ट सेवा मेडल से सम्मानित किया। स्थापना दिवस कार्यक्रम के दौरान जवानों ने पोल मलखम और सबाते मार्शल आर्ट के करतब के अलावा जवानों ने भीषण आग को आसानी से काबू करना भी दिखाया। महिला कमांडो ने भी मलखम का करतब दिखाया। उप-राष्ट्रपति वेंकैया नायडू ने CISF कर्मियों को स्थापना दिवस की शुभकामनाएं दी है। ट्वीट संदेश में उप-राष्ट्रपति ने कहा कि CISF कर्मियों की सेवाओं पर पूरा भारत  गर्व करता है। साथ ही उप-राष्ट्रपति ने कहा कि 'संरक्षण व सुरक्षा' के ध्येय वाक्य वाली बहुकौशल युक्त सुरक्षा एजेंसी देश के सभी महत्वपूर्ण प्रतिष्ठानों की सुरक्षा करती है। 