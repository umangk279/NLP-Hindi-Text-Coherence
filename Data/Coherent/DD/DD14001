कर्नाटक में राज्‍यपाल वजुभाई वाला ने जनता दल सेक्‍युलर के नेता एचडी कुमारस्‍वामी को राज्‍य में नई सरकार बनाने का निमंत्रण दिया है.  विधान सभा में शनिवार को बहुमत साबित करने से पहले ही भाजपा नेता और मुख्यमंत्री बीएस येदियुरप्पा के त्याग पत्र देने के बाद राज्यपाल ने यह निमंत्रण दिया. जेडीएस नेता एचडी कुमारस्वामी बुधवार को मुख्यमंत्री पद की शपथ लेंगे. जेडीएस और कांग्रेस के मुख्यमंत्री पद के उम्मीदवार एचडी कुमारस्वामी ने कहा कि वे शपथ ग्रहण के 24 घंटे के भीतर बहुमत साबित करेंगे. इस बीच भाजपा अध्‍यक्ष अमित शाह ने कहा है कि कर्नाटक में कांग्रेस और जनता दल सेक्युलर का बेमेल गठबंधन अधिक समय तक चलने की संभावना नहीं है. भाजपा अध्‍यक्ष ने विश्‍वास व्‍यक्‍त किया कि उनकी पार्टी 2014 के मुक़ाबले 2019 के आम चुनाव में और अधिक सीटें जीतेगी. उन्‍होंने ज़ोर देकर कहा कि कर्नाटक के लोगों ने भाजपा के पक्ष में जनादेश दिया है. 