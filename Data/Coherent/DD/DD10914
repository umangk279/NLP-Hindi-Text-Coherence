सर्जिकल स्ट्राइक की दूसरी वर्षगांठ पर राष्ट्र 'पराक्रम पर्व' मना रहा है, इस अवसर पर रक्षा मंत्री ने कहा, सर्जिकल स्ट्राइक जैसी कार्रवाई से पाकिस्तान आतंकियों को प्रशिक्षण देना और उन्हें भेजना बंद करेगा। वहीं केंद्रीय मंत्री राज्यवर्धन राठौड और किरन रिजिजू ने नई दिल्ली के इंडिया गेट पर पराक्रम पर्व में हिस्सा लिया।  देशभर में पराक्रम पर्व मनाया जा रहा है। इस मौके पर रक्षा मंत्री निर्मला सीतारमन ने चेन्नई में एक संवाददाता सम्मेलन में कहा कि 2016 में पाकिस्तान के खिलाफ सर्जिकल स्ट्राइक हुई थी और इसे कहने में हमें कोई शर्म महसूस नहीं करनी चाहिए। पराक्रम पर्व को लेकर रक्षा मंत्री ने कहा- सर्जिकल स्ट्राइक पाक को भारत का जवाब था। साथ ही रक्षा मंत्री ने विश्वास जताया कि भारत की तरफ से की गई कार्रवाई से पाकिस्तान आतंकियों को प्रशिक्षण देना और भेजना रोकेगा।  पराक्रम पर्व उत्सव के दूसरे दिन नई दिल्ली के इंडिया गेट पर  गायक सुखविंदर ने अपने संगीत के ज़रिए लोगों का दिल जीत लिया। समारोह में सूचना एवं प्रसारण मंत्री राज्यवर्धन राठौड़ ने भी शिरकत की। उन्होंने इस पहल की सराहना करते हुए कहा कि पराकर्म पर्व पूरे देश में मनाया जा रहा है और युवाओं के लिए सशस्त्र बलों से जुड़ने का ये बेहतरीन मौका है। इंडिया गेट पर आयोजित पराक्रम पर्व में गृह राज्यमंत्री किरण रिजिजू ने भी शिरकत की। इस अवसर पर उन्होंने देश भक्ति के गीत भी गाए। 