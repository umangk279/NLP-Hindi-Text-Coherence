कलकत्ता हाईकोर्ट ने पश्चिम बंगाल में बीजेपी की तीन गणतंत्र बचाओ यात्रा को दी अनुमति, राज्यसरकार की दलील को किया खारिज, वरिष्ठ भाजपा नेता अरूण जेटली ने पूछा सवाल, कहा पश्चिम बंगाल में राजनीतिक दल के कार्यक्रम पर रोक लगाए जाने को लेकर आखिर मानवाधिकार कार्यकर्ता और विपक्षी दल चुप क्यों?  कलकत्ता उच्च न्यायालय ने बीजेपी को बड़ी राहत देते हुए पश्चिम बंगाल में पार्टी की गणतंत्र बचाओ रथ यात्रा को अनुमति दे दी है। अदालत ने कहा कि रथ यात्रा से होने वाला खतरा काल्पनिक है। इससे पहले पश्चिम बंगाल सरकार ने कलकत्ता उच्च न्यायालय से कहा था कि साम्प्रदायिक सौहार्द्र में खलल पड़ने का अंदेशा जताने वाली खुफिया रिपोर्ट राज्य में भाजपा की यात्रा रैलियों को इजाजत देने से इनकार करने की वजह थी। कलकत्ता उच्च न्यायालय के फैसले का भाजपा के नेताओं ने स्वागत किया है। ये फैसला राज्य की ममता बनर्जी सरकार के लिए बड़ा झटका है जिसने गणतंत्र यात्रा को रोकने का फैसला किया था। पश्चिम बंगाल में भाजपा के प्रभारी कैलाश विजयवर्गीय ने हाई कोर्ट के फैसले को लोकतंत्र की जीत बताया और कहा कि पार्टी अपनी रथयात्रा के जरिए ममता सरकार की तानाशाही को जनता के सामने रखेगी। भाजपा के अन्य नेताओं ने भी हाईकोर्ट के फैसले का स्वागत किया है। न्यायमूर्ति तपब्रत चक्रवर्ती ने प्रदेश बीजेपी को जिले में रैली के प्रवेश करने के तय समय से कम से कम 12 घंटे पहले जिला पुलिस अधीक्षकों को इसकी सूचना देने का निर्देश दिया और सामान्य यातायात बाधित नहीं होना चाहिए। साथ ही कोर्ट ने यह निर्देश भी दिया कि प्रशासन को यह सुनिश्चित करना चाहिए कि राज्य में कहीं भी कानून और व्यवस्था का कोई उल्लंघन न हो।  ममता सरकार ने सांप्रदायिक सद्भाव बिगड़ने का हवाला देकर 'गणतंत्र बचाओ रथ यात्रा' को मंजूरी देने से इनकार किया था। बीजेपी की तरफ से कोर्ट में दलील दी गयी कि राज्य सरकार ने अपने दावे के समर्थन में कोई वस्तुनिष्ठ तथ्य नहीं रखा है और वह रैली करने से एक रजनीतिक दल को रोक रही है जबकि संविधान यह अधिकार देता है । बीजेपी ने फैसले का स्वागत करते हुए ममता सरकार पर हमला बोला है । वित्त मंत्री अरुण जेटली ने  सिलसिलेवार कई ट्वीट कर फैसले का स्वागत किया। उन्होंने कहा 'उच्च न्यायालय का फैसला पक्ष में जाने पर पश्चिम बंगाल बीजेपी को बधाई । अगर  एनडीए, बीजेपी शासन वाले किसी राज्य में विपक्षी पार्टी को कार्यक्रम की इजाजत नहीं मिलती को विपक्ष तत्काल  इसे अघोषित आपातकाल बता देता । अब ये चुप्पी क्यों' पहले से तय कार्यक्रम के अनुसार, पश्चिम बंगाल में बीजेपी का तीन रथ यात्राएं निकालने का कार्यक्रम था, जिसमें खुद बीजेपी अध्यक्ष अमित शाह शामिल होने वाले थे । लेकिन ममता बनर्जी की सरकार ने इसकी इजाजत नहीं दी, जिससे मामला कलकत्ता हाईकोर्ट चला गया । दिसंबर के पहले हफ्ते में कलकत्ता हाईकोर्ट की सिंगल बेंच ने इस रथयात्रा पर रोक लगा दी थी ।बीजेपी ने इसके खिलाफ हाईकोर्ट की डबल बेंच में अपील की थी जिसने रोक के फैसले पर रोक लगा दिया । पहली रथयात्रा 7 दिसंबर से कूचबिहार से शुरू होने वाली थी, लेकिन कोर्ट के फैसले के बाद अमित शाह को अपना पूर्व निर्धारित कार्यक्रम स्थगित करना पड़ा था । 