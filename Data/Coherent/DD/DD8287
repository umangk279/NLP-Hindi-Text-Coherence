संयुक्त राष्ट्र सुरक्षा परिषद ने पुलवामा आतंकी हमले की कड़ी निंदा  की है। पुलवामा हमले को जघन्य औऱ कायराना कृत्य बताया। अपने बयान में पाकिस्तान के आतंकी समूह जैश-ए-मोहम्मद का भी नाम लिया । आतंकवादी गतिविधियों को खत्म करने में अंतरराष्ट्रीय समुदाय को भारत के साथ सहयोग करने की अपील की।  संयुक्त राष्ट्र सुरक्षा परिषद ने जम्मू-कश्मीर के पुलवामा में सीआरपीएफ के काफिले पर हुए हमले की कल कड़ी निंदा की। इस हमले में 40 जवान शहीद हो गए थे और इसकी जिम्मेदारी पाकिस्तान के आतंकी संगठन जैश-ए-मोहम्मद ने ली थी। सुरक्षा परिषद ने इस घटना के अपराधियों, षडयंत्रकर्ताओँ और उन्हें धन मुहैया कराने वालों को ‘इस निंदनीय कृत्य’ के लिए जिम्मेदार ठहराए जाने और न्याय के दायरे में लाने की जरूरत को रेखांकित किया। संयुक्त राष्ट्र की 15 शक्तिशाली देशों की इस इकाई ने अपने बयान में पाकिस्तान के आतंकी समूह जैश-ए-मोहम्मद का नाम भी लिया। बयान में आतंकवाद को अंतरराष्ट्रीय शांति और सुरक्षा के लिए गंभीर खतरों में से एक बताया गया है।     