कोरोना से निपटने के लिए पीएम नरेंद्र मोदी ने देश के मीडिया प्रमुखों से की बात, कोरोना वायरस को लेकर ज्यादा से ज्यादा जागरूकता फैलाने पर दिया जोर।  प्रधानमंत्री नरेंद्र मोदी ने मीडिया से अनुरोध किया है कि वह लोगों को घर पर ही बने रहने के लिए संदेश देने का अभियान चलाए। उन्होंने विभिन्न संचार माध्यमों के प्रमुखों से वीडियो कांफ्रेंसिंग के जरिए बातचीत में कहा कि इससे लोग मामले की गंभीरता को समझेंगे और लॉकडाउन को गंभीरता से लेंगे। प्रधानमंत्री ने मीडिय़ाकर्मियों से भी सभी तरह की सावधानी बरतने का अनुरोध किया। प्रधानमंत्री के साथ सूचना और प्रसारण मंत्री प्रकाश जावडेकर ने भी संचार माध्यमों के प्रमुखों से चर्चा की। उन्होंने कोरोना संक्रमण के बारे में लोगों को जागरूक बनाने में मीडिया की भूमिका पर चर्चा की। 