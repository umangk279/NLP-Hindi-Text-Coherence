पेनसिलवेनिया के गवर्नर टॉम वोल्फ ने कहा है कि अगर क्षेत्र में कोरोना वायरस से जुड़ी स्थिति में सुधार होता है तो नैसकार जून के अंत में पोकोनो रेसवे में अपनी रेसों का आयोजन कर सकता है लेकिन इनके लिए दर्शकों को आने की इजाजत नहीं होगी।    नैसकार की पोकोनो रेस दर्शकों की गैरमौजूदगी में हो सकती है। पोकोनो रेसवे मोनरो काउंटी के अंतर्गत आता है जिसके लिए वोल्फ ने अभी महामारी को रोकने के लिए कड़े नियम लागू किए हैं। वोल्फ ने हालांकि सोमवार को कहा कि अगर काउंटी ‘रेड जोन’ से ‘येलो जोन’ में आती है तो नैसकार दो रेस का आयोजन कर सकता है बशर्ते कोई दर्शक सर्किट पर मौजूद नहीं हो और प्रतिस्पर्धियों को सुरक्षित रखने के लिए दिशानिर्देशों का पालन किया जाए। वोल्फ ने शुक्रवार को कहा था कि उन्होंने नैसकार के अधिकारियों को कह दिया है कि उनका राज्य पोकोनो रेसवे को दोबारा खोलने को लेकर फैसला करने को तैयार नहीं है जिसे 27 और 28 जून को रेस की मेजबानी करनी है। नैसकार ने रविवार को साउथ कैरोलिना के डार्लिंगटन में दर्शकों की गैरमौजूदगी में कप सीरीज दोबारा शुरू की। 