भारतीय वायुसेना के लड़ाकू जेट प्लेन ने पाकिस्तान एयर स्पेस की ओर से जॉर्जियाई एयरक्राफ्ट एंटोनोव एएन-12 की लैंडिंग जयपुर हवाई अड्डे पर कराई है. यह एयरक्राफ्ट दोपहर करीब 3:15 बजे उत्तरी गुजरात की ओर से भारतीय एयर स्पेस में घुस आया था.  भारतीय वायुसेना के एयर डिफेंस सिस्टम के रडार ने एंटोनोव एएन -12 भारी मालवाहक विमान को तुरंत डिटेक्ट कर लिया. जयपुर में प्लेन के पायलट से पूछताछ जारी है. इस एयरक्राफ्ट ने पाकिस्तान के करांची से दिल्ली के उड़ान भरी थी, लेकिन रास्ता भटक जाने की वजह से यह उत्तरी गुजरात के एयरस्पेस में घुस आया. जॉर्जिया का यह एयरक्राफ्ट हैवी कार्गो विमान है. गौरतलब है कि यह विमान गुजरात के कच्छ के रण में स्थित एक एयर बेस के 70 किलोमीटर दूर से भारतीय वायु सीमा में प्रवेश कर गया. भारतीय वायु सेना के सूत्रों के मुताबिक इस एयर बेस को आम जनता के लिए बंद कर दिया गया है. हालांकि भारत की वायुसेना पूरी तरह चौकन्नी थी और उसने इस एयरक्राफ्ट को पकड़ लिया और उसकी जबरन लैंडिंग जयपुर एयरफील्ड पर कराने में सफलता हासिल की. यह भारतीय एयरस्पेस में करीब 2700 फीट की उंचाई पर उड़ान भर रहा था. 