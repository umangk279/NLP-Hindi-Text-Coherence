पाकिस्तान में दो अलग अलग चुनावी रैलियों को निशाना बनाकर किये गये हमलों में एक शीर्ष राष्ट्रवादी नेता समेत 130 से ज्यादा लोगों की मौत हो गई और 125 से अधिक अन्य घायल हो गये।   आतंकवादियों ने बलूचिस्तान प्रांत के मासतुंग क्षेत्र में बलूचिस्तान अवामी पार्टी के नेता सिराज रायसानी की रैली को निशाना बनाया। हमले में लगभग 16-20 किलोग्राम विस्फोटक का इस्तेमाल किया गया। इस घटना के बाद क्वेटा के अस्पतालों में आपात स्थिति घोषित कर दी गई। इस घटना से कुछ ही घंटा पहले खैबर पख्तूनख्वा के बन्नू इलाके में मुत्ताहिदा मजलिस अमाल नेता अकरम खान दुर्रानी की रैली में विस्फोट हुआ। इस घटना में पांच लोगों की मौत हो गई जबकि 37 अन्य घायल हो गए। इस हमले में दुर्रानी बाल बाल बच गए लेकिन उनका वाहन क्षतिग्रस्त हो गया। दुर्रानी 25 जुलाई को होने वाले आम चुनाव में पाकिस्तान तहरीक ए इंसाफ पार्टी के प्रमुख इमरान खान के खिलाफ मैदान में हैं। राष्ट्रपति ममनून हुसैन और प्रधानमंत्री नसीरूल मुल्क ने इन हमलों की निंदा की है। इस्लामिक स्टेट समूह ने इस हमले की जिम्मेदारी ली है जिसमें 128 लोग मारे गए। 