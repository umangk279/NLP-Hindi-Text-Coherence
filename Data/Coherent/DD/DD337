प्रधानमंत्री नरेंद्र मोदी ने आज जापान के प्रधानमंत्री शिंजो आबे से टेलिफोन पर बातचीत की। पीएम मोदी ने दोनों देशों के बीच संबंधों को प्रगाढ़ बनाने के लिए पीएम आबे की वचनबद्धता और नेतृत्‍व के लिए उनके प्रति आभार व्‍यक्‍त किया। दोनों देशों के बीच आपसी विश्‍वास और मित्रता की पुष्टि करते हुए दोनों नेताओं ने एक-दूसरे के देश की यात्राओं के दौरान अपने-अपने साझा अनुभवों को याद किया।  दोनों नेताओं ने भारत-जापान विशेष सामरिक और वैश्विक साझेदारी के ढांचे के अंतर्गत मुंबई-अहमदाबाद बुलेट ट्रेन परियोजना सहित विभिन्‍न सहयोग कार्यक्रमों की प्रगति की समीक्षा की। वे इस बात पर भी सहमत थे कि भारत और जापान के बीच मजबूत तथा चिरस्‍थायी साझेदारी, कोविड महामारी के बाद के दौर में वैश्विक समुदाय के लिए नया रास्‍ता तैयार करने में महत्‍वपूर्ण भूमिका निभाएगी। दोनों नेताओं ने भारतीय सशस्‍त्र सेनाओं और जापान की आत्‍मरक्षा सेनाओं द्वारा एक-दूसरे को विभिन्‍न वस्‍तुओं और सेवाओं की आपूर्ति के समझौते पर हस्‍ताक्षर किए जाने का स्‍वागत किया। वे इस बात पर भी एकमत थे कि इस समझौते से भारत और जापान के बीच रक्षा सहयोग और सुदृढ होगा तथा हिन्‍द-प्रशांत क्षेत्र में शांति तथा सुरक्षा बनाए रखने में मदद मिलेगी। पीएम मोदी और पीएम आबे ने कोविड महामारी के दौर में अपने-अपने नागरिकों को एक-दूसरे देश की सरकारों द्वारा सहायता उपलब्‍ध कराए जाने की सराहना की और वे इस बात पर भी सहमत थे कि भारत और जापान के नागरिकों के बीच मजबूत व्‍यक्तिगत संबंध बनाए रखने के लिए ऐसे प्रयास जरूरी हैं। दोनों नेताओं ने विश्‍वास व्‍यक्‍त किया कि भारत-जापान साझेदारी में पिछले कुछ वर्षों में जो तेजी आई है वह भविष्‍य में इसी तरह जारी रहेगी। प्रधानमंत्री मोदी ने जापान की नई सरकार के साथ पूरा सहयोग करने की इच्‍छा व्‍यक्‍त की और प्रधानमंत्री आबे को भविष्‍य के लिए शुभकामनाएं दीं। 