इराक़ में सरकार-विरोधी प्रदर्शन जारी हैं. शनिवार को ताज़ा प्रदर्शन में देश भर में हज़ारों लोगों ने हिस्सा लिया. राजधानी बग़दाद और दक्षिणी शहर नसिरियाह में सुरक्षाबलों के साथ झड़पों में कम से कम 7 और प्रदर्शनकारी मारे गए.  दो दिन के प्रदर्शन में क़रीब 50 लोगों की मौत हुई है. शनिवार को बग़दाद में हज़ारों प्रदर्शनकारियों ने दूतावासों और सरकारी दफ़्तरों वाले ग्रीन ज़ोन में पहुंचने की कोशिश की. उन्हें रोकने के लिए सुरक्षाबलों ने आंसू गैस के गोले छोड़े. रात तक सुरक्षा बलों ने प्रदर्शनकारियों को वापस तहरीर चौक तक खदेड़ दिया. महीने की शुरुआत में हुए प्रदर्शनों में क़रीब 150 लोग मारे गए थे. सरकारी भ्रष्टाचार और ख़राब सार्वननिक सेवाओं के विरोध में ये प्रदर्शन ज़्यादातर शिया-बहुल इलाकों में हो रहे हैं. प्रदर्शनकारी देश में ईरान के प्रभाव का भी विरोध कर रहे हैं. 