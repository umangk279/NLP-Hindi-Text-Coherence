प्रधानमंत्री नरेंद्र मोदी ने आज महाराष्ट्र में भाजपा के चुनाव प्रचार की कमान संभाली। प्रधानमंत्री ने राज्य के अकोला, पारतुर और पनवेल में चुनावी जनसभा को संबोधित किया।  दो दिनों तक हरियाणा में भाजपा के लिए चुनाव प्रचार की कमान संभालने वाले प्रधानमंत्री नरेंद्र मोदी ने बुधवार को तीन चुनावी जनसभाओं के जरिए महाराष्ट्र में पार्टी के चुनाव प्रचार को धार दी। राज्य के अकोला में प्रधानमंत्री मोदी ने वीर सावरकर का अपमान करने वाले राजनीतिक दलों और विचारधारा को आड़े हाथ लेते हुए कहा कि ये वही लोग हैं जिन्होंने बाबा साहेब का कदम-कदम पर अपमान किया और उन्हें दशकों तक भारत-रत्न जैसे सम्मान से दूर रखा। 1993 के बंबई बम धमाकों में महाराष्ट्र की तत्कालीन मुख्यमंत्री शरद पवार के नेतृत्व में कांग्रेस सरकार की असफलता का उल्लेख करते हुए प्रधानमंत्री मोदी ने कहा कि आज देश पूछ रहा है कि इतने बड़े गुनहगार कैसे बचकर निकल गए। राज्य की पूर्ववर्ती कांग्रेस-एनसीपी गठबंधन सरकार के दौरान चर्चित सिंचाई घोटाले का जिक्र करते हुए प्रधानमंत्री ने आरोप लगाए कि भ्रष्टवादी यूति सरकार ने महाराष्ट्र को दशकों पीछे धकेल दिया था। पीएम मोदी ने यहां एनसीपी नेता प्रफुल्ल पटेल और गैंगस्टर इकबाल मिर्ची के कथित लैंड डील पर भी बिना नाम लिए निशाना साधा।  उधर पार्तुर में अपनी दूसरी जनसभा की शुरूआत में ही प्रधानमंत्री ने बड़ी संख्या में पहुंचे लोगों को देखकर उनका अभिवादन किया। अकोला में वीर सावरकर और बाबा साहेब के जरिए केंद्र की पूर्ववर्ती कांग्रेस सरकार को राष्ट्रवाद के कठघरे में घेरने वाले प्रधानमंत्री ने पार्तुर की जनसभा में खुल कर कांग्रेस पर राष्ट्रवाद को परिवारवाद तक सीमित करने का आरोप लगाया। प्रधानमंत्री नरेंद्र मोदी ने राज्य की पूर्ववर्ती सरकारों पर उनकी सीमित सोच की वजह से मराठवाड़ा की उपेक्षा करने का आरोप लगाया। उन्होंने कहा कि कांग्रेस एनसीपी के अहंकार के कारण महाराष्ट्र को तीन-तीन मुख्यमंत्री देने के बावजूद मराठवाड़ा की स्थिति में खास अंतर नहीं आया। उन्होंने कहा कि इलाके के विकास के लिए केंद्र और राज्य सरकार के बीच बेहतर समन्वय जरुरी है और यहीं वजह कि वर्तमान फड़णवीस सरकार ने मारठवाड़ा इलाके में ग्रामीण संपर्क बहाल करने और राष्ट्रीय राजमार्ग बनाने के तकरीबन 50, हजार करोड़ रुपये के काम शुरू किए हैं। प्रधानमंत्री नरेंद्र मोदी ने तीसरी रैली नवी मुंबई के इलाके पनवेल में किया। 