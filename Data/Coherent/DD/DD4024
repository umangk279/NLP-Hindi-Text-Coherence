इसरो ने रचा एक और इतिहास, रडार इमेजिंग पृथ्वी निगरानी उपग्रह 'रिसैट-2बीआर1' को नौ अन्य विदेशी वाणिज्यिक उपग्रहों के पृथ्वी की कक्षा में सफलतापूर्वक किया स्थापित, पीएसएलवी सीरीज के कुल पचास मिशन पूरे.  इसरो ने पीएसएलवी सीरीज के 50वें रॉकेट के लॉंच के साथ ही इतिहास कायम कर दिया। इसरो ने इसके जरिए रिसेट- टू बी आर वन भू-प्रेक्षण उपग्रह का सफलता पूर्वक प्रक्षेपण किया। 44.4 मीटर लंबे पीएसएलवी  ने तेज गर्जना करते हुए और धुएं का गुबार छोड़ते हुए इसरो के सतीश धवन अंतरिक्ष केंद्र के प्रथम लांच पैड से अपराह्न तीन बजकर 25 मिनट पर शानदार ढंग से उड़ान भरी । ‘रिसैट-2बीआर1’ को प्रक्षेपण के लगभग 16 मिनट बाद और अन्य उपग्रहों को लगभग पांच मिनट बाद उनकी अलग-अलग कक्षाओं में स्थापित कर दिया गया। इसरो प्रमुख के. सिवन और अन्य वैज्ञानिकों ने  एक-दूसरे को बधाई दी। यह पृथ्‍वी के रडार चित्र लेने वाला भू-प्रेक्षपण उपग्रह है और इसका वजन लगभग 6 सौ 28 किलोग्राम है। उपग्रह रिसेट-2बीआर से पहले इसरो मई में रिसेट 2बी को सफलतापूर्वक कक्षा में स्थापित कर चुका है, रिसेट-2बीआर की आयु पांच साल है और ये सैन्य उपयोग के साथ-साथ कृषि, वानिकी और आपदा प्रबंधन में भी काम आएगा। प्रक्षेपण यान के साथ इजराइल, इटली, जापान और अमेरीका के नौ वाणिज्यिक उपग्रह भी प्रक्षेपित किए गए हैं।  1993 सितंबर में पहले पीएसएलवी मिशन के बाद से अब तक पीएसएलवी सीरीज के रॉकेट के जरिए 310 विदेशी उपग्रह छोड़े जा चुके हैं। पीएसएलवी सीरीज के कुल पचास मिशन में से 48 सफल रहे हैं। चंद्रयान-1, मार्स ऑर्बिटर मिशन और एक साथ 104 उपग्रह छोड़ने का रिकॉर्ड जैसी सफलताएं पीएसएलवी के नाम पर हैं। 