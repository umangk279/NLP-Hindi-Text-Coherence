भाजपा अध्यक्ष अमित शाह ने भुवनेश्वर में ओडिशा विधानसभा चुनाव के लिए संकल्प पत्र किया जारी। संकल्प पत्र में महिलाओं, किसानों और आदिवासियों के लिए कई कल्याणकारी योजनाओं का वादा। कांग्रेस ने भी ओडिशा विधानसभा चुनाव के लिए संकल्प पत्र जारी किया।  ओडिशा विधानसभा चुनावों के मद्देनज़र भाजपा ने राजधानी भुवनेश्वर में संकल्प पत्र जारी किया। इस मौक़े पर भाजपा अध्यक्ष अमित शाह और भाजपा के प्रमुख नेता धर्मेन्द्र प्रधान मौजूद रहे। संकल्प पत्र में राज्य के लिए ख़ासतौर पर नौ बिन्दुओं के मद्देनज़र तैयार किया गया है। इसमें महिला सुरक्षा के लिए बलात्कार जैसी घटनाओं पर मृत्युदंड के अलावा 60 वर्ष की आयु के खेतीहर मज़दूर और मध्यम किसानों को 3000 रु. प्रति माह पेंशन की व्यवस्था और कर्ज़ से छुटकारा दिलाने का भी वायदा किया गया है। स्वास्थ्य सेवाओं को बहाल करने,पीने का पानी मुहैया कराने,आवास की व्यवस्था सुनिश्चित करने और वनोपज का सही मूल्य देने का भी वायदा इसमें है। इसके अलावा कुपोषण से लड़ने के लिए हर ज़िले में मेडिकल कॉलेज की स्थापना का वादा भी संकल्प पत्र में शामिलेे किया गया है। भाजपा अध्यक्ष अमित शाह ने ओडिशा में एक चुनावी रैली को भी संबोधित किया। उन्होने राज्य की बीजेडी सरकार पर ओडिशा का समुचित विकास नहीं करने का आरोप लगाया। उन्होने कहा कि नरेन्द्र मोदी की अगुवाई में ही देश हर तरफ से सुरक्षित रह सकता है। भाजपा अध्यक्ष ने कहा की कांग्रेस की अगुवाई वाले महागठबंधन की दिशा स्पष्ट नहीं है।  कांग्रेस ने भी ओडिशा विधानसभा चुनावों के मद्देनज़र अपना घोषणापत्र भुवनेश्वर में जारी किया। ओडिशा प्रदेश कांग्रेस कमेटी अध्यक्ष निरंजन पटनायक ने 19 सूत्रीय  घोषणापत्र जारी किया। इसमें कांग्रेस की न्याय योजना के तहत 6 हज़ार प्रति माह ग़रीब परिवार को देने का वादा तो है ही साथ ही राज्य में शिक्षा,स्वास्थ्य जैसी सेवाओं में अनुबंध की व्यवस्था ख़त्म करने का भी भरोसा दिलाया है। इसके अलावा किसानों की कर्ज़ माफी,सभी के लिए स्वास्थ्य सेवाएं और नशा-मुक्त ओडिशा का वादा किया है। ओडिशा की 147 विधानसभा सीटों पर चार चरणों में मतदान होना है। लोकसभा चुनावों के साथ ही राज्य विधानसभा के लिए 11 अप्रैल,18 अप्रैल, 23 और 29 अप्रैल को मतदान होगा।  