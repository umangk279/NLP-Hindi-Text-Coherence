उत्तरी कश्मीर के बारामुला जिले के पट्टन इलाके में सुरक्षाबलों ने एक ओजीडब्ल्यू को गिरफ्तार किया। पकड़े गए शख्स से भारी मात्रा में हथियार भी बरामद हुए हैं। पुलिस पकड़े गए आरोपी से पूछताछ में जुटी हुई है।    मिली जानकारी के अनुसार पट्टन के जऩगाम ब्रिज के करीब एसओजी पट्टन, 29 आरआर और सीआरपीएफ की 176 बटालियन द्वारा एक नाका लगाया गया था और इस दौरान उन्होंने एक ओजीडब्ल्यू को धर दबोचा जिसके पास से 1 चीनी पिस्तौल, पिस्तौल की 1 मैगजीन और पिस्तौल के 4 राउंड बरामद हुए।  युवक की शिनाख्त पट्टन के रहने वाले मायसर मजीद मलिक के तौर पर हुई है। गौरतलब है कि पकड़े गए युवक से पूछताछ के दौरान हुई निशानदेही के चलते शेरपुरा इलाके में एक सेब के बगीचे से 1 एके-47 राइफल, 2 एके मैगजीन और 60 एके राउंड भी बरामद हुए हैं।  प्रासंगिक मामलों के तहत उस पर केस दर्ज कर लिया गया है साथ ही आगे की कार्यवाही जारी है।   