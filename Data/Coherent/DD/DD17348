बिहार में बाढ़ की स्थिति अब भी गंभीर, पिछले 24 घंटों में 42 लोगों की गई जान, वहीं उत्तर प्रदेश में बाढ़ में पांच और लोगों के जान गंवाने से अबतक बाढ़ के कारण मरने वालों का आकड़ा हुआ 100 से ज्यादा।     देश के कई हिस्से बाढ़ औऱ बारिश से बेहाल हैं। बिहार में पिछले 24 घंटे में बाढ़ से संबंधित घटनाओं में 42 लोगों की मौत हो चुकी है, जिससे राज्य में मरने वालों की संख्या बढ़कर 482 हो गई हैं।  राज्य में 19 जिलों के 1.71 करोड़ लोग अब भी बाढ़ से प्रभावित हैं। प्रभावितों की मदद के लिए 222 राहत शिविर स्थापित किए गए हैं जहां करीब डेढ़ लाख लोगों ने शरण ली है। अधिकारियों ने बताया कि कुछ इलाकों में बाढ़ का पानी घटा है जिसके बाद कई लोग अपने घरों को लौट रहे हैं। बचाव और राहत अभियानों में एनडीआरएफ की 28 टीमें, एसडीआरएफ की 16 टीमें और सेना के 630 कर्मी शामिल हैं। उधर उत्तर प्रदेश में बाढ़ के कारण सात लोगों की जान गई है जिससे सबसे बड़े प्रदेश में आए सैलाब की वजह से मरने वालों की संख्या बढ़कर 101 हो गई है।  बाढ़ प्रभावित जिलों की संख्या 24 से घट कर 14 हो गई है और 3,128 गांव सैलाब से प्रभावित हैं।  