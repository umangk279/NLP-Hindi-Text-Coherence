प्रधानमंत्री नरेंद्र मोदी चक्रवाती तूफान 'ओखी' से प्रभावित लक्षद्वीप, तमिलनाडु और केरल क्षेत्रों का आज करेंगे दौरा, लापता मछुआरों के परिवारों और पीड़ितों से करेंगे मुलाकात, हालात की समीक्षा के लिए करेंगे उच्च स्तरीय बैठक।  प्रधानमंत्री 'ओखी' में राहत कार्यों की समीक्षा करते हुए मछुआरों, किसानों के प्रतिनिधियों सहित पीड़ितों से मिलेंगे। इस दौरान प्रधानमंत्री कवरत्ती, कन्याकुमारी और तिरुवनंतपुरम जाएंगे। केरल, तमिलनाडु और लक्षद्वीप में 30 नवम्बर को अरब सागर से उठे तूफान ने जान-माल को खासा नुकसान पहुंचाया था।  तूफान के चलते कुल 88 लोगों (केरल के 70 और तमिलनाडु के 18) की मौत हो गई थी और कई लोग अब भी समुद्र में लापता हैं। इससे पहले रक्षा मंत्री निर्मला सीतारमण ने भी कन्याकुमारी और तिरुवनंतरपुरम जाकर हालात का जायजा लिया था। 