आईपीएल में कोलकाता नाइटराइडर्स ने दिल्ली डेयरडेविल्स को कल खेले गए मुकाबले में 71 रनों से दी मात।  कोलकाता नाइट राइडर्स ने सोमवार को आईपीएल में खेले गए मैच में दिल्ली डेयरडेविल्स को 71 रनों से हरा दिया है। ईडन गार्डन्स में खेले गए इस मैच में कोलकाता ने पहले बल्लेबाजी करते हुए दिल्ली के सामने 201 रनों का लक्ष्य रखा था। दिल्ली इस लक्ष्य को हासिल नहीं कर पाई और 14.2 ओवरों में 129 रनों पर सिमट गई।  दिल्ली के लिए सबसे ज्यादा 47 रन ग्लैन मैक्सवेल ने बनाए। वहीं ऋषभ पंत ने 26 गेंदों में सात चौके और एक छक्के की मदद से 43 रनों की पारी खेली। कोलकाता के लिए कुलदीप यादव और सुनील नरेन ने तीन-तीन विकेट लिए। इससे पहले, कोलकाता के लिए नीतीश राणा ने 35 गेंदों में 59 रनों की पारी खेली। आंद्रे रसैल ने तूफानी अंदाज में 12 गेंदों में 41 रन बनाए जिसमें छह शानदार छक्के शामिल हैं। 