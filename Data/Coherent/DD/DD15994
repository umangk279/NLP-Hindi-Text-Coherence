बीसीसीआई की चयन समिति ने दक्षिण अफ्रीका के ख़िलाफ़ अगले महीने होने वाली टेस्ट सीरीज़ के लिए भारतीय टेस्ट टीम का ऐलान किया। जसप्रीत बुमराह को पहली बार टेस्ट टीम में जगह मिली है। वहीं पार्थिव पटेल की टेस्ट टीम में वापसी हुई है।   अफ्रीका में भारतीय टीम तीन टेस्ट मैच खेलेगी. 30 दिसंबर से शुरू हो रहे दक्षिण अफ्रीकी दौरे में भारतीय टीम 3 टेस्ट, 6 वनडे और 3 टी-20 मैच खेलेगी. टीम के दौरे की शुरुआत 30-31 दिसंबर को होगी. भारतीय टीम बोलैंड पार्क में दौरे का एकमात्र अभ्यास मैच खेलेगी. टेस्ट सीरीज का आगाज 5 जनवरी को केपटाउन में होगा. वनडे सीरीज 1 फरवरी से 16 फरवरी तक चलेगी. इस दौरान 6 वनडे खेले जाएंगे. तीन मैचों की टी-20 सीरीज 18 से 24 फरवरी तक चलेगी. टीम इस प्रकार है: विराट कोहली (कप्तान), मुरली विजय, केएल राहुल, शिखर धवन, चेतेश्वर पुजारा, अजिंक्य रहाणे, रोहित शर्मा, रिद्दिमान साहा, आर अश्विन, रविंद्र जडेजा, पार्थिव पटेल, हार्दिक पांड्या, भुवनेश्वर कुमार, मोहम्मद शमी, ईशांत शर्मा, उमेश यादव और जसप्रीत बुमराह. वहीं श्रीलंका के ख़िलाफ़ टी-20 सीरीज़ के लिए भारतीय कप्तान विराट कोहली को आराम दिया गया है और उनकी जगह रोहित शर्मा को कप्तानी का कार्यभार सौंपा गया है. 