चुनावी माहौल में सभी दल एक दूसरे को घेरने में लगे हुए है... अरुण जेटली ने कांग्रेस पर हिन्दु आतंकवाद जैसे गलत थ्यौरी गठने का आरोप लगाया तो अमित शाह ने पश्चिम बंगाल में एनआरसी लागू करने की बात कही... इस बीच भाजपा ने 11 उम्मीदवारों की एक और सूची जारी कर दी है।  लोकसभा चुनावों की तारीख पास आने के साथ ही सियासी गतिविधियां बढ गयी है और आरोप प्रत्यारोप की राजनीति भी तेज हो गयी है। समझौता विस्फोट मामले में अदालत के फैसले पर बीजेपी ने कांग्रेस पर निशाना साधा है। वित्त मंत्री और बीजेपी के वरिष्ठ नेता अरूण जेटली ने यूपीए सरकार पर समझौता एक्सप्रेस ब्लास्ट मामले में निर्दोष लोगों को फंसाने का आरोप लगाया। उन्होंने कहा कि यूपीए सरकार ने मामले की सही जांच नहीं की। गौरतलब है कि हाल ही में एनआईए की अदालत में इस मामले में सभी चार आरोपियों को बरी कर दिया गया था। समझौता एक्सप्रेस में 18 फरवरी 2007 को हरियाणा के पानीपत के पास विस्फोट हुआ था। जेटली ने कहा कि है फर्जी थ्योरी बनाने और हिन्दू आतंकवाद कह कर पूरे हिन्दू समाज को कलंकित करने के लिये कांग्रेस को पूरे समाज से माफी मांगनी चाहिए।  अरुण जेटली ने महागठबंघन को राजनीतिक सर्कस भी करार दिया है। वीडियो ब्लॉग में जेटली ने कहा कि एनडीए गठबंधन एक स्थिर सरकार का प्रतीक है, जबकि अदृश्य महागठबंधन एक अराजक गठबंधन है।   उधर बीजेपी अध्यक्ष अमित शाह शुक्रवार को पश्चिम बंगाल के दौरे पर थे। उन्होंने अलीपुरदौर में रैली की और कहा कि उनकी पार्टी केन्द्र में सत्ता में आने पर घुसपैठियों को 'बाहर निकालने' के लिए पश्चिम बंगाल में राष्ट्रीय नागरिक पंजी यानी एनआरसी  लागू करेगी।  हालांकि, उन्होंने यह साफ किया कि हिन्दू शरणार्थियों को प्रताड़ित नहीं किया जाएगा। बीजेपी अध्यक्ष ने यह भी कहा कि लोकसभा चुनाव टीएमसी शासित पश्चिम बंगाल में फिर से पूरी तरह से लोकतंत्र बहाली के लिए है। बालाकोट हमले के लिए सबूत मांगने पर भी वो विरोधी दलों पर बरसे। इस बीच भाजपा ने लोकसभा चुनावों के लिए अपने 11 उम्मीदवारों की एक और सूची जारी की है। इस सूची में कर्नाटक, मध्यप्रदेश और राजस्थान के उम्मीदवारों के नाम शामिल हैं। अब तक पार्टी 367 नामों का एलान कर चुकी है। 