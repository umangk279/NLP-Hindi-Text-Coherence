सरकार ने जीएसटी के तहत ई कामर्स कंपनियों को टीडीएस अथवा टीसीएस काटने की अनिवार्यता को फिलहाल के लिए टाल दिया है।  जीएसटी के तहत ई कॉमर्स के जरिए अपना कारोबार करने वालों के लिए बड़ी राहत की खबर है। सरकार ने जीएसटी के तहत ई कामर्स कंपनियों को टीडीएस अथवा टीसीएस काटने की अनिवार्यता को फिलहाल के लिए टाल दिया है। नए जीएसटी कानून के तहत ई कामर्स कंपनियों को अपने सप्लायर्स को भुगतान के पहले 1 फीसदी का टैक्स काट कर सरकार के पास जमा करने का प्रावधान किया गया था जिसे फिलहाल टाल दिया गया है। वित्त मंत्रालय ने कहा है कि टीसीएस अथवा टीडीएस काटने संबंधी नियमों की नई तारीख जारी की जाएगी। इसके साथ ही जिन कंपनियों को टीसीएस काटना जरूरी था उन्हें जीएसटी के तहत पंजीकरण करना होगा। टीसीएस कटौती की नई तारीख बाद में तय की जाएगी। लेकिन जो लोग ई कामर्स प्लेटफार्म के ज़रिए अपने उत्पादों की बिक्री करते हैं उन्हें फिलहाल पंजीकरण कराने की भी जरूरत नहीं है।  आजादी के बाद का सबसे बड़ा कर सुधार यानी जीएसटी कानून एक जुलाई से पूरे देश में लागू होने जा रहा है। पीएम ने इसे देश के लिए बड़ा आर्थिक क्रांतिकारी कदम बताते हुए कहा है कि उन्हें उम्मीद है कि ये शानदार और सफलतापूर्वक तरीके से लागू होगा । पीएम ने इसे पारित कराने और लागू कराने में देश के सभी राजनीतिक दलों और सरकारों का आभार जताते हुए कहा कि साबित हो गया है कि दल से ऊपर देश है । पूरे देश में इस नई कर व्यवस्था को लागू करने के लिए मोदी सरकार ने पूरी तैयारी कर रखी है। जीएसीटी लागू करने के लिए 30 जून को आधी रात में संसद में विशेष आयोजन किया जाएगा। संसद के सेंट्रल हॉल में आयोजित इस विशेष संयुक्त सत्र में राष्ट्रपति, उपराष्ट्रपति, स्पीकर, पीएम मोदी, पूर्व प्रधानमंत्री मनमोहन सिंह और एचडी देवगौड़ा मौजूद रहेंगे। साथ ही राज्य मुख्यमंत्रियों और जीएसटी काउंसिल के सभी सदस्यों को भी आमंत्रित किया जा रहा है। इस दौरान दो शॉर्ट फिल्म भी दिखाई जाएगी, जिसमें जीएसटी की खूबियों की दर्शाया जाएगा। 