सीरिया की राजधानी दमिश्क के बाहर विद्रोहियों के कब्जे वाले इलाकों पर सीरियाई, रूसी और तुर्की सेना के हवाई हमलों में एक सौ से ज्यादा नागरिकों की मौत हो गई।  सीरियाई और रूसी सेना के हमलों में कफ्र बतना शहर में 64 लोगों की मौत हुई वहीं सकबा में 12 अन्य नागरिकों की मौत हुई। सीरियाई सरकार विद्रोहियों के कब्जे वाले कफ्र बतना, सकबा और पूर्वी घौटा क्षेत्र को अपने कब्जे में लेना चाहती है जहां पर पिछले सात साल से युद्ध की स्थिति बनी हुई है। तुर्की के हमले में कुर्द विद्रोहियों के कब्जे वाले आफरीन शहर में 27 लोगों की मौत हो गई है। हमलों को देखते हुए आफरीन शहर से ढाई हजार लोग पलायन कर चुके है। तुर्की ने सीरियाई कुर्द विद्रोहियों के खिलाफ जंग छेड़ रखी है जिनका कब्जा आफरीन और इसके आसपास के इलाकों पर है। 