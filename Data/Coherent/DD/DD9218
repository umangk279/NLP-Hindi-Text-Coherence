ज़बरदस्त चुनाव प्रचार के बीच राजस्थान औऱ तेलंगाना में राजनैतिक दलों के बीच ज़ुबानी जंग जारी।  प्रधानमंत्री नरेंद्र मोदी आज राजस्थान में करेंगे चुनावी रैलियां। कांग्रेस अध्यक्ष की भी आज राज्य में चुनावी जनसभाएं।   राजस्‍थान में भी विधानसभा चुनाव के लिए प्रचार तेज हो गया है। राज्‍य में अगले महीने की सात तारीख को एक ही चरण में वोट डाले जाएंगे। प्रधानमंत्री नरेंद्र मोदी आज राजस्थान में अपनी जनसभाएं करेंगे। प्रधानमंत्री ने कल राजस्थान के अलवर में भी एक चुनावी रैली को संबोधित किया। उन्होंने कांग्रेस पर हमला बोलते हुए कहा कि उनके पास कोई मुद्दा नहीं है। प्रधानमंत्री ने कांग्रेस पर सांप्रदायिक राजनीति करने का आरोप लगाया। उन्होंने कहा कांग्रेस की विकास में कोई रूचि नहीं है। इस अवसर पर भाजपा नेता राज्यवर्द्धन राठौड़ ने कांग्रेस पर निशाना साधते हुए कहा कि देश के अलग अलग राज्यों में लगातार हो रही हार को देखते हुए कांग्रेस हताश और निराश है,  इसलिए समाज को जातियों में बांटने का काम कर रही है। बसपा प्रमुख मायावती ने भी राजस्थान के सवाई माधोपुर में एक चुनावी रैली को संबोधित किया। उन्होंने कानून व्यवस्था के मुद्दे पर राज्य सरकार को घेरने की कोशिश की। कांग्रेस अध्यक्ष राहुल गांधी भी आज राज्य में चुनावी रैली को संबोधित करेंगे।  उधर भारतीय जनता पार्टी अध्यक्ष अमित शाह ने कल तेलंगाना के वारंगल में एक चुनावी रैली को संबोधित किया। उन्होंने तेलंगाना सरकार पर राज्य में केंद्र की आयुष्मान भारत योजना को जानबूझ कर लागू नहीं करने का आरोप लगाया। तेलंगाना में सात दिसंबर को विधानसभा चुनाव के लिए मतदान होना है।   