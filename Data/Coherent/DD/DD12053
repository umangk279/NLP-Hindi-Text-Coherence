उत्‍तर प्रदेश में लगातार हो रही बारिश और बाढ़ से राज्य के कई जिले प्रभावित हुए हैं। हालात का जायज़ा लेने के लिए मुख्‍यमंत्री योगी आदित्यनाथ ने भी बाढ़ प्रभावित क्षेत्रों का हवाई सर्वे किया।  देश के कई इलाके इस वक्त भारी बारिश से बदहाल है। उत्‍तर प्रदेश में भी लगातार हो रही बारिश और बाढ़ से कई लोगों की मौत हो गई है। राज्य में बारिश और बाढ़ की वजह से पांच लाख से अधिक लोग प्रभावित हुए हैं। बाढ़ की गंभीर स्थिति का जायजा लेने खुद मुख्‍यमंत्री योगी आदित्यनाथ ने शुक्रवार को बाढ़ प्रभावित उन्नाव, कानपुर, फर्रुखाबाद और बाराबंकी जैसे इलाकों का हवाई सर्वे किया। उन्होंने कहा कि वर्षा और बाढ़ के कारण जिनके मकान गिर गए हैं,उन्‍हें प्रधानमंत्री ग्रामीण आवास योजना के अंतर्गत मकान दिए जाएंगे। वहीं केरल में आई बाढ़ की स्थिति और राहत शिविरों का जायजा लेने के लिए स्वास्थ्य मंत्री जेपी नड्डा ने  भी कल राज्य का दौरा किया। उन्होंने कहा कि केरल में पैदा हुई अप्रत्याशित स्थिति से निपटने के लिए केंद्र सरकार पूरी तरह साथ है। स्वास्थ्य मंत्री ने कहा कि मंत्रालय ने दवाईयां और अन्य राहत सामग्रियां राज्य को मुहैया कराई है।  