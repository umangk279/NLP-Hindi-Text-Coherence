गृह मंत्री राजनाथ सिंह ने जम्मू-कश्मीर में स्थाई शांति के प्रति दोहराई सरकार की प्रतिबद्धता, श्रीनगर में पत्रकार वार्ता को संबोधित करते हुए राजनाथ सिंह ने कहा, सही सोच वाले लोगों से बात करने के लिए एनडीए सरकार हमेशा तैयार, आज करेंगे जम्मू का दौरा.  गृहमंत्री राजनाथ सिंह ने कहा है कि केन्द्र जम्मू-कश्मीर और पाकिस्तान में सही सोच वाले सभी लोगों से बातचीत करने को तैयार है, बशर्ते पड़ोसी देश पाकिस्तान अपनी जमीन से आतंकवादी गतिविधियों को बढ़ावा देना रोक दे। गृहमंत्री जम्मू-कश्मीर में सुरक्षा की स्थिति का जायजा लेने के लिए राज्य के दो दिन दौरे पर कहा कि केन्द्र ने राज्य में सभी संबंधित पक्षों से बातचीत के लिए एक विशेष प्रतिनिधि की भी नियुक्ति की है। राजनाथ सिंह आज जम्मू का दौरा करेंगे।  केंद्र की नरेंद्र मोदी सरकार जम्मू कश्मीर में लगातार शांति की कोशिशों में लगी  है। रमजान के महीनें में सैन्य अभियान रोकने का बड़ा फैसला लेने के बाद गृहमंत्री शांति का पैगाम लेकर दो दिन के जम्मू कश्मीर दौरे पर हैं। गुरुवार को राजनाथ सिंह गृहमंत्रालय के अधिकारियों के एक दल के साथ श्रीनगर पहुंचे । दौरे के पहले दिन राजनाथ सिंह ने जम्मू कश्मीर सरकार और सैन्य अधिकारियों के साथ राज्य के सुरक्षा हालात का जायजा लिया और साथ ही प्रधानमंत्री के जम्मू कश्मीर विकास पैकेज की भी समीक्षा की गयी। राजनाथ सिंह ने साफ कर दिया कि कितनी भी बाधाएं क्यों न आए राज्य में अमन और तरक्की की कोशिशें जारी रहेंगी।  गृहमंत्री ने कहा कि केंद्र सरकार ने राज्य के लोगों की भावनाओं को ध्यान में रखते हुए रमजान में पीएम की पहल पर सैन्य अभियान रोकने का फैसला किया गया था और इस दौरान सुरक्षा बलों ने बेहद संयम के साथ काम किया है। इसे रमजान के बाद भी बढाने के सवाल पर गृहमंत्री ने कहा कि सभी पक्षों से बातचीत और स्थिति की समीक्षा के बाद इस पर फैसला होगा। कश्मीर में तमाम पक्षों से बातचीत पर राजनाथ सिंह ने कहा कि राइट माइडेंड लोगों से बातचीत के लिए सरकार हमेशा तैयार है। राजनाथ सिंह ने कहा कि केंद्र और राज्य दोनों सरकारों ने मिलकर राज्य के नौजवानों को रोजगार देने के लिए तमाम कदम उठाए गए हैं लेकिन कुछ ताकतें राज्य के युवाओं को गुमराह करने की कोशिश कर रही हैं। उन्होंने अलगावावादियों का नाम लिए बगैर उऩसे कश्मीर के बच्चों का भविष्य न बरबाद करने की अपील की।  रमजान के महीने में भी पाकिस्तान की ओर से घुसपैठ और संघर्षविराम की बढती घटनाओं को लेकर राजनाथ सिंह ने पाकिस्तान पर भी जमकर निशाना साधा। इससे पहले सुबह राजनाथ सिंह ने शेर-ए-कश्मीर इंडोर स्टेडियम में जम्मू कश्मीर के खिलाड़ियों को सम्मानित करने के एक कार्यक्रम में हिस्सा लिया। इस कार्यक्रम में बडी संख्या में खिलाडी और लोगों ने हिस्सा लिया। खचाखच भरे स्टेडियम में राजनाथ सिंह ने कहा कि राज्य सरकार की मदद से जम्मू-कश्मीर की तस्वीर और तकदीर बदलकर रहेंगे। कश्मीर में पत्थरबाजों के खिलाफ वापस लिए केस का जिक्र करते हुए गृह मंत्री ने कहा कि केंद्र जम्मू कश्मीर के युवाओं के भविष्य के प्रति चिंतित है इसलिए गुमराह युवाओं को माफ करने का फैसला किया गया। उन्होंने कहा खेल की ताकत और तालीम की ताकत से राज्य के लोगों का भविष्य बदला जा सकता है। राजनाथ सिंह ने कहा कि तरक्की और तबाही में से युवाओं को तरक्की का रास्ता चुनना पड़ेगा और इससे राज्य में नई सुबह आने से कोई नहीं रोक सकता है। इस कार्यक्रम में नौ साल की तजामुल इस्लाम को भी सम्मानित किया गया जिसने किकबॉक्सिंग  के विश्व मुकाबले में 90 देशों के बीच खिताब अपने नाम किया। तजामुल ने गृहमंत्री के साथ सेल्फी भी ली।  