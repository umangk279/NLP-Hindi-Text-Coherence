अमरीकी राष्ट्रपति डोनाल्ड ट्रंप ने ईरान को दी चेतावनी। कहा, अगर ईरान ने युद्ध थोपा तो हो जाएगा उसका सफाया। सउदी अऱब के जेद्दाह में हुई ओपेक देशों की उच्च स्तरीय बैठक। क्षेत्र में तनाव का माहौल पैदा करने के लिए सउदी अरब ने की ईरान की आलोचना।  अमरीकी राष्ट्रपति डॉनल्ड ट्रम्प ने ईरान को कड़ी चेतावनी देते हुए कहा है कि अगर ईरान अमरीकी हितों से टकराता है तो ईरान को तबाह कर दिया जाएगा। एक ट्वीट संदेश में ट्रम्प ने कहा है कि अगर ईरान लड़ाई चाहता है तो यह ईरान का आधिकारिक अंत होगा। गौरतलब है कि अमरीकी द्वारा खाड़ी क्षेत्र में युद्ध पोतों और B-52 बम वर्षकों की तैनाती के बाद से दोनों देशों के बीच तनाव जारी है और ईरान इसे अपने लिए एक खतरा मान रहा है। वहीं इस बीच, ईरान के विदेश मंत्री ने क्षेत्र  में किसी भी युद्ध की संभावना को खारिज करते हुए कहा कि तेहरान युद्ध नहीं चाहता है, लेकिन कोई भी देश ईरान को हल्के न लेने की गलती न करे। 