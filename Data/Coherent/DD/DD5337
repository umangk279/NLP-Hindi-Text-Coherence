राष्‍ट्रीय आपदा प्रबंधन समिति ने मध्‍यप्रदेश और राजस्‍थान के बाढ़ प्रभावित क्षेत्रों में राहत और बचाव कार्यों की समीक्षा की । अधिकारियों को राज्यों द्वारा मांगी गई मदद के अनुरूप तुरंत सहायता पहुंचाने का निर्देश दिया  है।  कैबिनेट सचिव राजीव गौबा ने नई दिल्ली में राष्ट्रीय आपदा प्रबंधन समिति की बैठक में राजस्थान और मध्य प्रदेश में बाढ़ की स्थिति की समीक्षा की। राजीव गौबा ने दोनों राज्यों में बाढ़ की ताज़ा स्थिति और वहां चलाये जा रहे राहत और बचाव अभियान की जानकारी ली। उन्होंने अधिकारियों को राज्यों द्वारा मांगी गई मदद के अनुरूप तुरंत सहायता पहुंचाने का निर्देश दिया। बैठक में दोनों राज्यों की ओर से बताया गय़ा कि भारी बारिश की वजह से मध्यप्रदेश के गांधी सागर बांध और अन्य जलाशयों से बड़े पैमाने पर पानी छोड़ा गया है, जिससे कई ऊपरी और निचले इलाकों में बाढ़ आ गई है। गृह मंत्रालय ने कहा है कि बाढ़ प्रभावित क्षेत्रों से लोगों और मवेशियों को सुरक्षित जगहों पर पहुंचाने का काम तेजी से किया गया है। इस बीच, मौसम विभाग ने कहा है कि दोनों राज्यों में पिछले कुछ दिनों से जारी मूसलाधार बारिश में आज से कमी आ सकती है। 