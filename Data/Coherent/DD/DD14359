प्रधानमंत्री नरेंद्र मोदी और चीन के राष्ट्रपति शी जिनपिंग के बीच आगामी 27-28 अप्रैल को चीन में होगी अनौपचारिक शिखर बैठक। भारत और चीन के विदेश मंत्रियों ने की घोषणा,  कहा बैठक का मकसद दोनों देशों के बीच रिश्तों को एक नई ऊंचाई पर ले जाना।   प्रधानमंत्री नरेंद्र मोदी और चीन के राष्ट्रपति शी जिनपिंग के बीच वुहान में 27-28 अप्रैल को अनौपचारिक शिखर बैठक होगी। चीन के दौरे पर गईं विदेश मंत्री सुषमा स्वराज ने कल बीजिंग में ये जानकारी दी। पिछले साल डोकलाम में दोनों देशों के बीच लंबे वक्त तक चले सैन्य गतिरोध के बाद दोनों देशों के राष्ट्राध्यक्षों की यह बैठक काफी अहम मानी जा रही है।  विदेश मंत्री सुषमा स्वराज ने कल चीन के विदेश मंत्री वांग यी से बीजिंग में मुलाकात की। दोनों नेताओं के बीच कई द्विपक्षीय मुद्दों पर विचार-विमर्श किया गया। सुषमा स्वराज ने कहा कि चीन ने सतलज और ब्रह्मपुत्र नदियों के आंकड़ों को 2018 में भारत के साथ साक्षा करने की पुष्टि की है। भारत इसका स्वागत करता है। विदेश मंत्री ने कहा कि नाथुला दर्रा से होने वाली कैलाश मानसरोवर यात्रा इस साल से फिर से बहाल होगी। 