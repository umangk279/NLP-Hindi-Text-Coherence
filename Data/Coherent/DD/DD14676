बॉल टैम्परिंग विवाद के बाद स्वदेश लौटे स्टीव स्मिथ ने रोते हुए सार्वजनिक रूप से माफी मांगी है. उनसे पहले डेविड वॉर्नर ने इंस्टाग्राम और कैमरन बैनक्रॉफ्ट ने ट्वीट कर देशवासियों से माफी मांगी.  स्मिथ ने सिडनी पहुंचने पर एयरपोर्ट पर ही प्रेस कॉन्फ्रेंस की. इस दौरान वे बेहद भावुक नज़र आए और फूट-फूट कर रोने लगे. वहीं बॉल टैम्परिंग के लिए चौतरफा आलोचना का सामना कर रहे ऑस्ट्रेलिया के युवा बल्लेबाज कैमरन बैनक्रॉफ्ट ने कहा है कि घटना का खुलासा होने पर वे बहुत डर गए थे इसलिए उन्‍होंने झूठ बोला. बैनक्रॉफ्ट ने इस गलती के लिए सभी से माफी मांगी है. गौरतलब है कि बॉल टैम्परिंग मामले में स्‍टीव स्मिथ और डेविड वॉर्नर पर एक-एक साल और बैनक्रॉफ्ट पर 9 माह का बैन लगा है. ऑस्ट्रेलिया के कोच डैरन लेहमन ने स्वीकार किया है कि स्टीव स्मिथ और डेविड वॉर्नर ने गंभीर गलती की. लेकिन उन्होंने लोगों से अपील की कि अधिक मानवीय रवैया अपनाएं क्योंकि वे बुरे लोग नहीं हैं. लेहमन ने कहा इससे जुड़े खिलाड़ियों को काफी गंभीर सजा दी गई है और उन्हें पता है कि उन्हें इसके नतीजों का सामना करना होगा. उन्होंने भयंकर गलती की लेकिन वे बुरे लोग नहीं हैं. कोच के रूप में मुझे उनके और उनके परिवार के लिए बुरा लग रहा है. उन्होंने कहा कि मुझे लगता है कि इस पूरे प्रकरण में मीडिया और प्रशंसकों को यह नहीं भूलना चाहिए. लेहमन ने कहा कि सभी को याद रखना चाहिए कि हम सभी अपने जीवन में गलती करते हैं. 