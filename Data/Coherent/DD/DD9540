दिल्ली में वायु गुणवत्ता की बिगड़ती स्थिति के मद्देनज़र आज से स्वच्छ वायु सप्ताह का आयोजन, दिल्ली सरकार और केन्द्र सरकार का साझा प्रयास।  दिल्ली में वायु गुणवत्ता की बिगड़ती स्थिति को देखते हुए पर्यावरण, वन और जलवायु परिवर्तन मंत्रालय, दिल्ली सरकार के साथ मिलकर आज से 5 नवम्बर तक स्वच्छ वायु सप्ताह मना रहा है। वायु प्रदूषण पर काबू पाने के लिए यह अभियान दिल्ली और राष्ट्रीय राजधानी क्षेत्र में चार नगरों के साथ मिलकर चलाया जाएगा। इस बीच सुप्रीम कोर्ट द्वारा नियुक्त पर्यावरण प्रदूषण नियंत्रण प्राधिकरण ने दिल्ली वासियों से आग्रह किया है कि नवम्बर के पहले दस दिनों तक, जब वायु की गुणवत्ता और खराब रहने की संभावना है, वे व्यक्तिगत वाहनों की जगह सार्वजनिक परिवहन का इस्तेमाल करें। प्राधिकरण ने निजी डीजल वाहनों का भी प्रयोग भी नही करने का आग्रह किया है। दिल्ली-एनसीआर की सुबह आज भी स्मॉग की चादर ओढ़े नजर आई। जहरीली हवा से बचने के लिए लोगों को मास्क लगाकर घरों से बाहर निकलना पड़ रहा है। 