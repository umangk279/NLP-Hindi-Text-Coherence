देश की सुरक्षा में आधुनिक तकनीक के इस्तेमाल पर सरकार का खासा ज़ोर है. सोमवार को जम्मू-कश्मीर में गृहमंत्री राजनाथ सिंह ने भारत-पाक सीमा के निकट बाड़ लगाने की दो आधुनिक प्रायोगिक परियोजनाओं का उद्घाटन किया. गृहमंत्री ने राज्य की आवाम से आगामी पंचायत और निकाय चुनाव में बढ़-चढ़ कर हिस्सा लेने की अपील की है.  देश की सीमाओं की सुरक्षा केंद्र सरकार की शीर्ष प्राथमिकताओं में शामिल रही है. खासकर जम्मू-कश्मीर में सीमाओं को लेकर केंद्र सरकार तमाम कदम उठा रही है. गृहमंत्री राजनाथ सिंह ने जम्मू में भारत-पाक सीमा के निकट बाड़ लगाने की दो आधुनिक प्रायोगिक परियोजनाओं का उद्घाटन किया. इस मौके पर उन्होंने देश की सीमाओं की सुरक्षा को सरकार की शीर्ष प्राथमिकता बताया, तो साथ ही जम्मू-कश्मीर की राजनीतिक स्थिति की भी चर्चा की. उन्होंने   सभी राजनीतिक दलों से अपील की कि वे जम्मू-कश्मीर में आगामी पंचायत एवं शहरी निकाय संस्था के चुनाव में हिस्सा लें. गृहमंत्री ने पाकिस्तान के साथ रिश्तों को लेकर भी बात की और कहा कि भारत पाकिस्तान के बर्ताव को नहीं बदल सकता. पाकिस्तान को यह समझना होगा कि पड़ोसी के साथ कैसे व्यवहार करना चाहिए. राजनाथ सिंह ने व्यापक एकीकृत सीमा प्रबंधन प्रणाली के तहत जिस परियोजना का उद्घाटन किया, उसके तहत भारत-पाक सीमा पर देश की पहली ''स्मार्ट फेंस'' यानि बाड़बंदी होगी. हालांकि अभी ये जम्मू में अंतरराष्ट्रीय सीमा पर पांच-पांच किलोमीटर के दो हिस्सों में प्रायोगिक परियोजना के तौर पर शुरू हुई है. इसके तहत लेजर से लैस बैरियर बनाए जाएंगे और इनमें अत्याधुनिक प्रौद्योगिकी का इस्तेमाल किया जाएगा, ताकि सीमा पर संवेदनशील क्षेत्रों की चौकसी बढ़ाई जा सके. स्मार्ट बाड़ में निगरानी, संचार और डाटा भंडारण के लिए कई उपकरणों का उपयोग किया जाता है. थर्मल इमेजर, भूमिगत सेंसर, फाइबर ऑप्टिकल सेंसर, रडार और सोनार जैसे सेंसर उपकरण भी स्मार्ट बाड़ में लगाए जाएंगे. नई प्रणाली में सीमा की 24 घंटे निगरानी हो सकती है और यह धूलभरी आंधी, तूफान, धुंध या बारिश जैसे विभिन्न मौसमों में भी काम करती है. राजनाथ सिंह ने सीमाओं पर शहीद होने वाले सभी जवानों को इस टेक्नोलॉजी को समर्पित करते हुए कहा कि सरकार का उद्देश्य सीमा सुरक्षा को फुल प्रूफ बनाना है. राजनाथ सिंह ने कहा कि सरकार जहां नक्सलवाद पर लगाम लगाने में सफल हुई को वहीं आतंकवाद में भारी कमी आई है. उन्होंने कहा कि पाकिस्तान और बांग्लादेश सीमा के 2026 किलोमीटर Vulnerable हिस्से में इस तकनीक का उपयोग किया जाएगा. गृहमंत्री ने कहा कि असम में CIBMS के 60 किलोमीटर लंबे प्रोजेक्ट की नवंबर में शुरुआत होगी. राजनाथ सिंह के मुताबिक सरकार सीमा बुनियादी ढांचा को उन्नत करने की दिशा में कार्य कर रही है और सीमाई इलाकों में 600 किलोमीटर से अधिक लंबी सड़कों का निर्माण किया जा रहा है तथा सैकड़ों सीमा चौकियों का निर्माण किया गया है. 