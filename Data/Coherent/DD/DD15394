विश्व आर्थिक मंच की बैठक में भाग लेने के लिए दावोस जाने से पहले प्रधानमंत्री नरेंद्र मोदी ने कहा है दुनिया भारत की नीतियों और विकास की क्षमता के बारे में जानना चाहती है. उन्होंने कहा कि वह दावोस में 125 करोड़ भारतीयों की सफलता की कहानी बताने में गर्व महसूस करेंगे. पीएम मोदी ने एक निजी टीवी चैनल को दिए साक्षात्कार में ये बातें कहीं.  प्रधानमंत्री नरेंद्र मोदी ने कहा है कि दुनिया ने भारत के बाजार और उसकी विशाल क्षमता को पहचानना शुरू कर दिया है. उन्होंने कहा भारत का बाजार दुनियाभर की कंपनियों के लिए आकर्षण का केंद्र बन गया है और अब वे सीधे भारत से जुड़ना चाहती हैं. विश्व आर्थिक मंच की बैठक में जाने से पूर्व एक टीवी चैनल को दिए साक्षात्कार में उन्होंने कहा यह दुनिया का सबसे बड़ा वित्तीय मंच है और विश्व अर्थव्यवस्थाएं भारत पर ध्यान केंद्रित कर रही हैं. पीएम मोदी ने कहा कि दावोस देश के लिए एक "अच्छा अवसर" है. प्रधानमंत्री नरेंद्र मोदी ने कहा है कि उनकी सरकार का मुख्य जोर विकास पर रहेगा और आगामी बजट में भी इसी पर ध्यान केंद्रित होगा. प्रधानमंत्री मोदी ने यह भी कहा कि लोगों के जीवन की गुणवत्ता में सुधार हो रहा है और आर्थिक विकास का लाभ समाज के कमजोर और वंचित वर्ग तक पहुंचने लगा है. जिससे लोगों की खर्च करने की शक्ति में बढोतरी हो रही है और एक बड़े बाजार का निर्माण हो रहा है. प्रधानमंत्री ने कहा कि सरकार की कामयाबी को सिर्फ जीएसटी या नोटबंदी से जोड़ कर नहीं आंका जा सकता क्योंकि इसके अलावा भी काफी उपलब्धियां हैं, जिन्होंने आम आदमी के जीवन में सकरात्मक प्रभाव डाला है. पीएम मोदी ने इस बात का समर्थन किया विधानसभा और लोकसभा चुनाव एक साथ होने चाहिए. क्योंकि अलग-अलग चुनाव देश की अर्थव्यवस्था पर अतरिक्त बोझ डालते हैं. जीडीपी में गिरावट होने के चलते होने वाली आलोचना को प्रधानमंत्री ने सकारात्मक दृष्टि से देखने का सुझाव दिया. प्रधानमंत्री ने माना कि ये संकेत है कि लोगों में देश की अर्थव्यवस्था के प्रति जागरूकता बढ़ी है, जो देश के विकास के लिए अच्छी बात है. 