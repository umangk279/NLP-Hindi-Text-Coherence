चीन के साथ सीमा विवाद पर विदेश मंत्री सुषमा स्वराज ने राज्यसभा में दिए बयान में कहा मतभेद को विवाद नहीं बनने देना चाहिए। पूरी दुनिया भारत का रूख समझती है और भारत न्याय के पक्ष में है।     चीन के साथ डोकलाम में सीमा पर जारी गतिरोध को लेकर विदेश मंत्री सुषमा स्वराज ने पहली बार बयान दिया है। राज्यसभा में इस मसले पर कुछ सदस्यों के सवालों के जवाब में सुषमा ने कहा कि  भारत एवं भूटान के बीच में पड़ने वाले  ट्राई जंक्शन पर चीन एकपक्षीय ढंग से कब्जा जमाना चाह रहा है जो भारत की सुरक्षा के लिए खतरा है।  उन्होंने  कहा कि भारत अपनी सुरक्षा को लेकर पूरी तरह सतर्क और चौकन्ना है और पूरी दुनिया भी इस मसले पर भारत के साथ है। विदेश मंत्री ने इस बात पर जोर दिया  कि इस क्षेत्र में दोनों देशों की सेनाओं को नहीं रहना चाहिए और बातचीत के जरिये ही मुद्दे का हल निकाला जाना चाहिए। उन्होंने कहा कि डोकलाम में एक ट्राईजंक्शन है और 2012 में एक लिखित समझौते के तहत निर्णय हुआ था कि इसमें कोई फेरबदल भारत, चीन और भूटान के बीच चर्चा के बाद ही होगा । उन्होंने  आरोप लगाया कि चीन चाह रहा था कि वह बुलडोजर और अन्य उपकरण ले कर बटांगला तक पहुंच जाए ताकि एकपक्षीय ढंग से वहां की यथास्थिति को खत्म किया जा सके।  उन्होंने भरोसा दिया कि सुरक्षा को प्रभावित करने वाली सभी घटनाओं  पर सरकार सतत निगरानी रखती है और उसकी हिफाजत के लिए सभी आवश्यक उपाय करती है। हालांकि विदेश मंत्रालय का कहना है कि वो इस मसले का राजनयिक तरीके से ही हल चाहता है । उधर जानकारों का भी कहना है कि चीन की धमकियों की परवाह किए बगैर भारत को डोकलाम से नहीं हटना चाहिए ।  