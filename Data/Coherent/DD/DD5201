न्यूयार्क में प्रधानमंत्री मोदी और अमेरिकी राष्ट्रपति ट्रंप के बीच द्विपक्षीय मुलाक़ात हुई। दोनों ही नेताओं के बीच कश्मीर और आतंकवाद को लेकर भी चर्चा हुई। भारत-पाकिस्तान के आपसी संबंधों को लेकर राष्ट्रपति ट्रंप ने भारतीय नजरिए का सम्मान करते हुए स्पष्ट रूप से कहा कि ये दोनों देशों के बीच का आपसी मामला है।   अमेरिका के दो अलग-अलग शहर, दो नेताओं की गर्मजोशी भरी मुलाक़ात। एक दुनिया के सबसे पुराने लोकतंत्र के राष्ट्रपति तो दूसरे दुनिया के सबसे बड़े लोकतंत्र के प्रधानमंत्री। दोनों नेताओं के तीन दिन के भीतर दूसरी मुलाक़ात। प्रधानमंत्री मोदी ने इसे दुनिया के दो लोकतांत्रिक देशों के बीच मूल्यों में विश्वास रखने वाला संबंध करार दिया।  दोनों नेताओं के बीच हुई 40मिनट की इस अधिकारिक द्विपक्षीय मुलाक़ात में आतंकवाद से मुकाबले और भारत-अमेरिका के बीच व्यापार पर विस्तार से चर्चा हुई। भारत ने स्पष्ट किया कि पाकिस्तान से वो रिश्तों को लेकर सजग है लेकिन आतंकी घटनाएं और पाकिस्तान के भारत विरोधी रवैए को नज़रअंदाज नहीं किया सकता है। भारत ने कहा रिश्तों की बेहतरी के लिए पाकिस्तान को आतंक के ख़िलाफ़ कदम उठाने होंगे।  राष्ट्रपति डोनाल्ड ट्रम्प ने कहा कि भारत और पाकिस्तान आपसी मुद्दों को सुलझाने के लिए सक्षम हैं। उन्होने कहा कि प्रधानमंत्री मोदी आतंक के मुद्दे पर एकदम स्पष्ट हैं और वे इसके ख़िलाफ़ कड़ा संदेश भी दे चुके हैं। भारत-अमेरिका के बीच व्यापार के मुद्दों को लेकर दोनों ही नेता काफी सकारात्मक दिखे। प्रधानमंत्री मोदी ने दो दिन पहले ही तेल और ऊर्जा क्षेत्र में हुए समझौता ज्ञापन का हवाला दिया और कहा कि भारतीय कंपनी पेट्रोनेट ने इस पर हस्ताक्षर किए हैं और इससे 50 हज़ार रोज़गार भी पैदा होंगे।  इसके अलावा दोनों ही देशों के बीच व्यापार घाटा भी पिछले तीन साल में घटा है और व्यापार बढ़ रहा है। ट्रंप ने भी भरोसा दिलाया की इस क्षेत्र में जल्द ही नई पहल दिखाई देगी।  राष्ट्रपति डोनाल्ड ट्रम्प ने कहा कि भारत और अमेरिका के बीच संबंध नई दिशा में हैं। साथ ही उन्होने हाउडी मोदी के कार्यक्रम का ज़िक्र किया और प्रधानमंत्री मोदी को करिश्माई व्यक्तित्व का धनी भी बताया।  ऐतिहासिक हाउडी मोदी कार्यक्रम के दौरान गजब की दिखी आपसी कैमस्ट्री से जुड़ी एक तस्वीर प्रधानमंत्री मोदी ने राष्ट्रपति ट्रंप को न्यूयार्क में द्विपक्षीय मुलाक़ात के दौरान भेंट की। ये पिछले चार महीनों में दोनों नेताओं के बीच तीसरी द्विपक्षीय मुलाक़ात थी, जबकि हाउडी मोदी कार्यक्रम को शामिल करें तो दोनों के बीच हुई साल 2019 में चार मुलाक़ातें हो चुकी हैं जो भारत-अमेरिका के रिश्तों की गहराई औऱ मज़बूती को बयां करने के लिए काफी हैं।  