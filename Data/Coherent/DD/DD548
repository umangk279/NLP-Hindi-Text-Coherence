विश्व स्वास्थ्य संगठन ने अगले दो साल से कम वक्त में दुनिया के कोरोना महामारी से उबरने की उम्मीद जताई है। संगठन प्रमुख डॉ टेड्रोस गेब्रियेसस ने कहा कि 1918 के स्पेनिश फ़्लू की तुलना में कोरोना वायरस से फैली महामारी पर जल्दी काबू पाया जा सकता है। दुनिया भर में अब तक कोरोना के 2 करोड़ 30 लाख से अधिक मामले हैं जबकि 8 लाख से अधिक लोगों की मौत हो चुकी है।    विश्व स्वास्थ्य संगठन ने उम्मीद जताई है कि दो साल से कम समय में दुनिया कोरोना वायरस से फैली महामारी से उबर जाएगी। विश्व स्वास्थ्य संगठन के प्रमुख डॉ टेड्रोस एडनॉम गेब्रियेसस ने कहा है कि साल 1918 के स्पेनिश फ़्लू की तुलना में कोरोना वायरस से फैली महामारी पर जल्दी काबू पाया जा सकता है। उन्होंने कहा कि ग्लोबलाइजेशन और पूरी दुनिया का एक दूसरे से संपर्क में होने के चलते कोविड-19 संक्रमण दुनिया भर में तेज़ रफ्तार से फैला। हालांकि उन्होंने यह भी माना कि बेहतर तकनीक होने के चलते ही इस महामारी पर स्पेनिश फ़्लू की तुलना में कहीं जल्दी क़ाबू पाया जाएगा। स्पेनिश फ़्लू के चलते फरवरी, 1918 से अप्रैल, 1920 यानी दो साल से ज़्यादा वक्त में दुनिया भर में करीब दो करोड़ लोगों की मौत हुई थी। 