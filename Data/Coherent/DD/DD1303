'मेक इन इंडिया' और 'आत्मनिर्भर भारत' के सपने को साकार करने की दिशा में सरकार ने अब एक बड़ा कदम उठाया है। सार्वजनिक क्षेत्र की खरीदारी के लिए बनाए गए ऑनलाइन पोर्टल गवर्नमेंट ई-मार्केटप्लेस यानी कि GeM पर सभी विक्रेताओं को नए उत्पादों के पंजीकरण के समय 'कंट्री ऑफ ओरिजिन' यानी सामान कहां का है यह बताना ज़रूरी होगा।   इसके अलावा GeM पर इस फीचर के आने से पहले जिन विक्रेताओं ने अपने उत्पादों को पंजीकृत कर दिया है, उन्हें अपने सामान के उत्पादन स्थल के बारे में अपडेट करने के लिए कहा जा रहा है। आदेश का पालन ना करने पर उनके प्रोडक्ट्स को GeM से हटा दिया जाएगा। इसके साथ ही GeM पर एक ऐसा प्रावधान भी किया गया है, जिससे ये पता चल सकेगा कि किसी भी उत्पाद में स्थानीय सामग्री का कितना इस्तेमाल किया गया है।  अब इस सरकारी पोर्टल पर 'मेक इन इंडिया' का फिल्टर काम करने लगा है। खरीदारों के पास अब उत्पादों को खरीदने का विकल्प होगा जिनमें न्यूनतम 50 % स्थानीय सामग्री का प्रयोग हुआ हो। 