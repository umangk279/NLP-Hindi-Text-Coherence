सार्वजनिक क्षेत्र की कोल इंडिया लिमिटेड चालू वित्त वर्ष में 7,000 लोगों को नौकरी पर रखेगी। यह आम तौर पर हर साल 6,000 लोगों को नौकरी पर रखे जाने से 17 प्रतिशत अधिक है। कंपनी के शीर्ष अधिकारी ने कहा कि मौजूदा समय में आधुनिक, स्वचालित और पर्यावरण अनुकूल खनन गतिविधियों के चलते कर्मचारियों की भूमिका महत्वपूर्ण होने की उम्मीद है।  अधिकारी ने बताया कि कोल इंडिया पदोन्नति के माध्यम से अपने कार्यकारी काडर में भी 2,000 लोगों को जोड़ने की प्रक्रिया में है। गैर-कार्यकारियों की पदोन्नति से जुड़ी अधिकतर कानूनी बाधाएं खत्म कर दी गयी हैं। कोल इंडिया एक धारक कंपनी है। इसकी आठ अनुषंगिया हैं। यह प्रति वर्ष औसतन 1,000 अधिकारियों की नियुक्ति करती है लेकिन चालू वित्त वर्ष में कंपनी की योजना इसे दोगुना कर 2,000 लोगों को नियुक्त करने की है। अधिकारी ने कहा, ‘‘ हमने इस साल औसतन 1,000 अधिकारियों की नियुक्ति के बजाय 2,000 नए अधिकारियों की भर्ती करने का फैसला किया है। इसमें से करीब 400 लोगों की नियुक्ति प्रक्रिया लगभग पूरी हो चुकी है।’’ उन्होंने कहा कि इसके अलावा कंपनी की योजना कंपनी के भीतर ही अतिरिक्त 2,000 लोगों को पदोन्नत कर उन्हें कार्यकारी काडर में शामिल करने की भी है। गैर-कार्यकारी लोगों की नियुक्ति कंपनी की अनुषंगिया सीधे करती हैं। यह नियुक्तियां पिछले तीन साल से प्रतिवर्ष लगभग 5,000 बनी हुई हैं। अधिकारी ने कहा कि इस वर्ष भी औसतन 5,000 गैर-कार्यकारी लोगों की भर्तियां की जाएंगी। 