आर्थिक समीक्षा के मुताबिक पांच साल में महंगाई घटी है, वहीं राजकोषीय घाटा 2018- 19 में 5.8 प्रतिशत रहने का अनुमान है। पीएम ने कहा सर्वे में सामाजिक क्षेत्र में तरक्की हुई है। प्रौद्योगिकी को अपनाने और ऊर्जा सुरक्षा से हुए लाभ का प्रदर्शन हुआ। नीति आयोग के उपाध्यक्ष ने कहा कि विकास दर को तेज करने के लिए निवेश में तेजी लाने का उपाय सही दिशा में कदम।   आर्थिक सर्वेक्षण ने देश की अर्थव्यवस्था की मजबूत तस्वीर पेश की है लेकिन विशेषज्ञों का मानना है कि अर्थव्यवस्था में अपार संभावनाओं के साथ कुछ चुनौतियां भी है। संसद में पेश आर्थिक सर्वेक्षण में देश की अर्थव्यवस्था की हालत की मजबूत तस्वीर पेश की गयी है। सर्वे में बताया गया है कि कैसे दुनिया में कई विपरीत हालात के बाद देश दुनिया की सबसे तेजी से बढ़ती प्रमुख अर्थव्यवस्थाओं में बना हुआ है। पीएम मोदी ने सर्वेक्षण के बारे में ट्वीटर पर लिखा-  आर्थिक सर्वेक्षण में 5 ट्रिलियन अर्थव्यवस्था का लक्ष्य हासिल करने के लिए एक दृष्टिकोण की रूपरेखा तैयार करता है। इसमें सामाजिक क्षेत्र में हुई तरक्की, प्रौद्योगिकी को अपनाने और ऊर्जा सुरक्षा से हुए लाभ को भी दर्शाया गया है। वहीं सर्वेक्षण के बाद मुख्य आर्थिक सलाहकार के वी सुब्रमण्यन ने सरकार को राजकोषीय घाटे को सीमित करने की राह पर टिके रहने की सलाह दी है। उन्होंने कहा कि राजकोषीय मोर्चे पर स्थिति खराब होने से बड़ी मात्रा में सार्वजनिक ऋण लेने की जरूरत होगी जिससे निजी निवेश प्रभावित हो सकता है।  सुब्रमण्यन ने कहा विकास के पारंपरिक मॉडल पुरानी बातें हो गईं  अब चीन की तरह निवेश और निर्यात के मॉडल को अपनाकर ही भारत को 2025 तक 5 ट्रिलियन डॉलर की अर्थव्यवस्था बनाई जा सकती है।  नीति आयोग के उपाध्यक्ष  राजीव कुमार ने कहा है कि आर्थिक सर्वेक्षण दिखाता है कि राजकोषीय स्थिरता और विकास को बनाए रखना अब भी सरकार की पहली प्राथमिकता है। उन्होंने कहा कि विकास दर को तेज करने के लिए निवेश में तेजी लाने के उपाय सही दिशा में एक कदम है। पीएम की आर्थिक सलाहकार परिषद के अध्यक्ष बिबेक देबरॉय ने कहा है कि आर्थिक सर्वेक्षण 2018-19 में अगले पांच वर्षों में विकास और नौकरी के लिए ब्लू प्रिंट तैयार किया गया है। देबरॉय ने सर्वेक्षण में राजकोषीय समेकन, राजकोषीय अनुशासन और निवेश पर  जोर का स्वागत किया है।  कुल मिलाकर आर्थिक सर्वेक्षण देश के आर्थिक हालात को बयां कर रहा है और इसी का असर बजट में भी दिख सकता है। 