मौसम के पूर्वानुमान के लिए भारतीय मौसम विभाग ने एक नया मॉडल तैयार किया है. ये मॉडल पश्चिमी देशों की तरह उच्च गुणवत्ता का है, जिससे 12 किलोमीटर रिजॉल्यूशन के साथ पूर्वानुमान लगाया जा सकेगा. मौसम बिगड़ने का पूर्वानुमान समय रहते लगा लिया जाएगा तो इससे जानमाल का नुकसान बेहद कम किया जा सकता है.  खराब मौसम से होने वाले जान-माल के नुकसान को कम करने के लिए मौसम विभाग ने पूर्वानुमान का एक नया मॉडल तैयार किया है, जो यूरोप के बाद सर्वश्रेष्ठ मॉडल है. इससे खराब मौसम का ज्यादा सटीक पूर्वानुमान मिलेगा और प्रशासन को भी तैयारी के लिए ज्यादा समय मिल सकेगा. किसानों को भी इससे फायदा होगा. इनसेम्बल प्रेडिक्शन सिस्टम के नाम से तैयार इस तकनीक के जरिए हम पूर्वानुमान के उस दौर में प्रवेश कर गए हैं जब हर छोटी-बड़ी जगह के मौसम के बारे में पहले से जान सकेंगे. अब तक मौसम विभाग 23 किलोमीटर के रिजॉल्यूशन के साथ मौसम की भविष्यवाणी करता था, जबकि नए मॉडल के साथ 12 किलोमीटर रिजॉल्यूशन के साथ पूर्वानुमान लगाया जा सकेगा. इससे प्रखंड स्तर पर पूर्वानुमान उपलब्ध होगा. नया मॉडल भारतीय मौसम विभाग, पुणे स्थित इंडियन इंस्टीट्यूट ऑफ ट्रॉपिकल मेटियोरोलॉजी तथा नोएडा स्थित राष्ट्रीय मध्यम अवधि मौसम पूर्वानुमान केंद्र के वैज्ञानिकों ने मिलकर विकसित किया है. इसमें पुणे और नोएडा स्थित केंद्रों में 450 करोड़ रुपये की लगात से आठ पेटाफ्लॉप स्पीड वाले कंप्यूटर लगाने तथा आंकड़ों के विश्लेषण की बेहतर तकनीकों के इस्तेमाल का योगदान रहा है. नए मॉडल के साथ ही भारत मौसम पूर्वानुमान में दुनिया में दूसरे स्थान पर पहुंच गया है. इससे बेहतर मॉडल सिर्फ 'यूरोपियन सेंटर फॉर मीडियम रेंज वेदर फॉरकास्ट' के पास है. वह नौ किलोमीटर रिजॉल्यूशन के साथ पूर्वानुमान जारी करता है. इसके अलावा अमेरिका का मॉडल भी 12 किलोमीटर रिजॉल्यूशन का इस्तेमाल करता है.  