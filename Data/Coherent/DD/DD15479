महाराष्ट्र में मुंबई के निकट पालघर में एक नाव पलट गई है. ये हादसा कोंकण तट के पास हुआ. इस नाव में केएल पोंडा हाई स्कूल और जूनियर स्कूल के छात्र सवार थे.  हादसे की ख़बर मिलते ही राहत और बचाव कार्य शुरू किया गया और 32 बच्चों को बचा लिया गया है. अब तक 2 छात्रों व 1 अज्ञात शव बरामद किया गया है. महाराष्ट्र के पालघर में नौका डूबने की घटना पर राष्ट्रपति ने गहरा शोक प्रकट किया है. राष्ट्रपति ने ट्वीट किया, ‘महाराष्ट्र के दहानू में स्कूली बच्चों को ले जा रही नाव के डूबने से दु:खी हूं. राज्य सरकार ने ज़्यादातर यात्रियों को बचा लिया है और अन्य लापता लोगों को ढूंढने का काम जारी है. पीड़ित परिवारों के प्रति मेरी संवेदनाएं.’ 