महाराष्ट्र पर कल सुबह सुप्रीम कोर्ट का फैसला होगा। आज अदालत में सोलिसिटर जनरल ने राज्यपाल, देवेंद्र फड़नविस के साथ साथ अजित पवार के समर्थन की चिट्ठी भी पेश की गई। जिसमें एनसीपी के 54 विधायकों के हस्ताक्षर हैं।  महाराष्ट्र में जारी सियासी घमासान का केंद्र सोमवार को देश की सर्वोच्च अदालत थी जहां तीन जजों की बेंच को कांग्रेस शिवसेना और एनसीपी की ओर से दाखिल याचिका पर सुनवाई करना था। सुबह साढ़े दस बजे  न्यायमूर्ति एन वी रमण, न्यायमूर्ति अशोक भूषण और न्यायमूर्ति संजीव खन्ना की तीन सदस्यीय पीठ ने सुनवाई शुरु की। सभी पक्षों की दलीलें सुनने के बाद अदालत ने कहा कि मंगलवार को आदेश सुनाया जायेगा।  कार्यवाही शुरु होते ही सालिसीटर जनरल तुषार मेहता ने विशेष पीठ के समक्ष  न्यायालय के निर्देशानुसार राज्यपाल और फड़णवीस के पत्र पेश किया। पीठ ने रविवार को ये पत्र पेश करने का निर्देश दिया था। शीर्ष अदालत ने फड़णवीस को सरकार बनाने के लिये आमंत्रित करने संबंधी राज्यपाल कोश्यारी के पत्र का अवलोकन किया और फिर कहा कि यह निर्णय करना होगा कि क्या मुख्यमंत्री के पास सदन में बहुमत का समर्थन है या नहीं। अजीत पवार की ओर से दिया गया समर्थन पत्र भी कोर्ट में पेश किया जिसमें 54 एनसीपी एमएलए के हस्ताक्षर थे। सालिसिटर जनरल ने कोर्ट से कहा कि राज्यपाल ने शिवसेना, बीजेपी, एनसीपी को सरकार गठित करने के लिये आमंत्रित किया था और इनके कामयाब नहीं होने के बाद ही प्रदेश में राष्ट्रपति शासन लगाया गया। एनसीपी के नेता और उप मुख्यमंत्री अजित पवार की ओर से वरिष्ठ अधिवक्ता मनिन्दर सिंह ने पीठ से कहा कि राज्यपाल ने नियमानुसार ही फडणवीस को सरकार गठित करने के लिये आमंत्रित किया है। शिवसेना की ओर से बहस शुरू करते हुये कपिल सिब्बल ने  कहा कि शिवसेना-एनसीपी-कांग्रेस गठबंधन ने महाराष्ट्र के 154 विधायकों के समर्थन के हलफनामे दिए हैं। यदि बीजेपी के पास संख्या है तो उसे 24 घंटे के भीतर बहुमत सिद्ध करने के लिये कहा जाना चाहिए।  केन्द्र के वकील ने कि महाराष्ट्र में सरकार गठित करने के लिये बीजेपी को एनसीपी के 54 विधायकों का समर्थन था। केन्द्र ने न्यायालय से अनुरोध किया कि राज्यपाल के फैसले के खिलाफ याचिका पर जवाब देने के लिये उसे दो तीन दिन का वक्त दिया जाये।  केन्द्र ने पीठ से कहा कि 23 नवंबर को सबसे बड़े दल को सरकार गठित करने के लिये आमंत्रित करना राज्यपाल का विवेकाधिकार था। सालिसीटर जनरल तुषार मेहता ने  कहा कि सवाल यह है कि क्या कोई दल यहां आकर 24 घंटे के भीतर बहुमत सिद्ध करने के लिये न्यायालय से हस्तक्षेप का अनुरोध कर सकता है। फिलहाल तमाम पक्षों की दलीलें सुनने के बाद कोर्ट ने मंगलवार को फैसला सुनाने के लिए कहा है। और अब सबकी नजरें देश की सर्वोच्च अदालत पर टिकी हैं कि इस महा सियासी संग्राम पर सुबह साढे दस बजे क्या फैसला सुनाता है। 