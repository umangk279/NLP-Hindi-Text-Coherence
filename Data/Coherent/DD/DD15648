भारतीय प्रौग्योगिकी संस्थान में पहली ह्यूमेनोइड रोबोट सोफिया ने अपने विचारों से सबका दिल जीत लिया। सोफिया किसी देश की नागरिकता हासिल करने वाली पहले रोबोट है।    भारतीय प्रौग्योगिकी संस्थान मुंबई में आयोजित तीन दिवसीय टेकफेस्ट इसबार मुंबई और देशभर के इंजीनियरिंग छात्रों के लिए बेहद खास रहा। इस इक्कीसवें टेकफेस्ट की विशेषता रही सोफिया। सोफिया दुनिया की पहली ऐसी रोबोट है जो न केवल मानव की तरह अपने भाव अभिव्यक्त करके सवालों का जवाब देती है बल्कि अपनी विशेषता के कारण इसे सऊदी अरब की नागरिकता भी प्रदान की गई है। सोफिया को देखने के लिए करीब 2500 इंजीनियरिंग कॉलेज के डेढ लाख विद्यार्थी अलग अलग जगहों से मुंबई आए। सोफिया को यहां भारतीय परिधान साड़ी में प्रस्तुत किया गया और सोफिया ने कई सवालों के जवाब दिये। अपने बीच तकनीक का उत्कृष्ट प्रदर्शन को जीवंत रूप में देखकर छात्र और बच्चे काफी उत्साहित दिखे। 29 से 31 दिसंबर तक चले इस टेकफेस्ट में गोआ के मुख्यमंत्री मनोहर पर्रिकार, उड्डयन मंत्री जयंत सिन्हा सहित कई दिग्गजों ने भी भाग लिया और छात्रों से राजनीति, समाज व तकनीक से जुड़े कई बिन्दुओं पर खुली चर्चा की। 