राष्ट्रपति राम नाथ कोविंद ने हरिद्वार में दिव्य प्रेम सेवा मिशन का दौरा किया । कुष्ठ रोगियों के लिए संस्थान के प्रयासों की सराहना की इसके साथ ही राष्ट्रपति ने उम्मीद जताई और कहा इससे अन्य लोग भी मानवता की भलाई के लिए प्रेरित होंगे। राष्ट्रपति आज केदारनाथ और बद्रीनाथ के दर्शन करेंगे।   राष्ट्रपति रामनाथ कोविंद के अपने उत्तराखंड के दो दिवसीय दौरे के दौरान कल अपने परिवार के साथ हरिद्वार पहुंचकर हर की पौड़ी पर वैदिक मंत्रोच्चार के बीच गंगा पूजन किया। गंगा पूजा करने के बाद उन्होंने गंगा नदी को संरक्षित करने की शपथ भी ली। भारी बारिश के चलते राष्ट्रपति जॉलीग्रांट एयरपोर्ट से कड़ी सुरक्षा के बीच सड़क मार्ग से हरिद्वार पहुंचे। इस मौके पर हर की पौडी पर तीर्थ पुरोहितों की प्रबंध कार्यकारिणी संस्था गंगा सभा ने राष्ट्रपति रामनाथ कोविंद को गंगाजल भेंट कर स्वागत किया। राष्ट्रपति ने भी यहां अपने लिखित संदेश में गंगा को अविरल बनाने के किये जा रहे प्रयासों की प्रशंसा की। राष्‍ट्रपति आज बद्रीनाथ और केदारनाथ के दर्शन करने के बाद नई दिल्‍ली के लिए रवाना होंगे।  