एयर इंडिया ने जम्मू-कश्मीर की ग्रीष्मकालीन राजधानी श्रीनगर से आने और वहां तक जाने वाली उड़ानों का अधिकतम किराया तय कर दिया है।  सरकारी विमान सेवा कंपनी एयर इंडिया ने जम्मू-कश्मीर की स्थिति को देखते हुए श्रीनगर से देश के किसी भी हिस्से से आने वाली और वहां तक जाने वाली उड़ानों में अधिकतम किराया 9500 रुपये तय कर दिया है हालांकि श्रीनगर से दिल्ली आने के लिए 6715 और दिल्ली से श्रीनगर के लिए 6899 रुपये अधिकतम किराया निर्धारित किया गया है। एयर इंडिया के प्रवक्ता धनंजय कुमार ने बताया कि श्रीनगर से देश के किसी भी गंतव्य के लिए अधिकतम किराया 9500 रुपये होगा वहीं राजधानी दिल्ली के लिए यह किराया 6715 रुपये होगा। यह व्यवस्था 15 अगस्त तक के लिये की गयी है। एयर लाइन ने 15 अगस्त तक श्रीनगर जाने या आने वाली उड़ानों के टिकट रद्द कराने या उनकी तिथि में बदलाव पर शुल्क पहले ही माफ कर दिया है। 