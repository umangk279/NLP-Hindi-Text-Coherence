गाजीपुर जिले की जनता से जुड़ी स्वास्थ्य चिंताओं के निराकरण के लिए सरकार की अनूठी पहल - लाइफ लाइन एक्सप्रेस ट्रेन, रेलगाड़ी में मरीजों की गंभीर बीमारियों का निशुल्क इलाज। रेल राज्य मंत्री मनोज सिन्हा ने गुरुवार को किया उद्घाटन।  गाजीपुर जिले की जनता से जुड़ी स्वास्थ्य चिंताओं के निराकरण के लिए सरकार ने एक अनूठी पहल की है। ये पहल है लाइफ लाइन एक्सप्रेस ट्रेन के रुप में जिसका उद्घाटन रेल राज्य मंत्री मनोज सिन्हा ने गुरुवार को किया। लाइफ लाइन एक्सप्रेस ट्रेन में कैंसर से संबंधित जांच का काम 24 दिसंबर से ही आरंभ हो चुका है जिससे कि नियत तिथि पर ऑपरेशन के लिए मरीजों का चयन हो सके। 22 दिनों तक गाजीपुर स्टेशन पर इस चलते फिरते अस्पताल में आंख, नाक, कान, दांत, कटे-फटे होंठ, पोलियो, स्त्री रोग,मिर्गी, ब्लड प्रेशर, डायबिटीज सहित कैंसर जैसी गंभीर बीमारियों की जांच और इलाज के साथ ऑपरेशन की सुविधा भी उपलब्ध रहेगी। मनोज सिन्हा के आग्रह पर जांच,इलाज और ऑपरेशन के लिए कई सुप्रसिद्ध विशेषज्ञों और चिकित्सकों ने बिना फीस के इस सेवा कार्य में हाथ बंटाने की जिम्मेदारी ली है। मरीजों की जांच और उनका इलाज पूर्णतः निशुल्क होगा। इतना ही नहीं मरीजों के लिए दवा और भोजन की भी मुफ्त व्यवस्था की गई है। 