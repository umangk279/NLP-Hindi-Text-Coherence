भारत-पाकिस्तान के डीजीएमओ की बैठक में संघर्ष विराम पर सहमति बनने के बावजूद पाकिस्तानी रेंजरों द्वारा अंतर्राष्ट्रीय सीमा पर संघर्ष विराम का उल्लंघन करने पर रक्षा मंत्री निर्मला सीतारमण ने पाकिस्तान को कड़ी चेतावनी दी है. रक्षा मंत्री ने कहा कि भारत संघर्ष विराम का सम्मान करता है, लेकिन पाकिस्तान की तरफ से इसका उल्लंघन होने की स्थिति में सुरक्षाबलों को इसका कड़ा जवाब देने की छूट दी गई है. निर्मला सीतारमण ने यह भी कहा कि जब एनडीए सरकार सत्ता में आई तो सेना के पास हथियारों की कमी थी लेकिन आज भारतीय सेना के पास हथियारों की कोई कमी नहीं है.  जम्मू-कश्मीर में भारत-पाकिस्तान सीमा पर पाकिस्तान की ओर से लगातार हो रहे संघर्ष विराम उल्लंघन और आतंकवादियों की घुसपैठ के मसले पर रक्षा मंत्री ने पाकिस्तान को कड़ी चेतावनी दी है. केंद्र सरकार की उपलब्धियों का ब्योरा देने के लिए आयोजित प्रेस कॉन्‍फ्रेंस के दौरान निर्मला सीतारमण ने कहा कि भारत संघर्ष विराम का सम्मान करता है लेकिन बेवजह हमला होने पर सुरक्षाबलों को इसका माकूल जवाब देने की छूट दी गई है. जम्मू-कश्मीर में संघर्ष विराम उल्लंघन के मसले पर रक्षा मंत्री ने कहा कि यह तय करना उनके मंत्रालय का काम नहीं है कि जम्मू-कश्मीर में रमजान के दौरान जारी संघर्ष विराम सफल रहा है या नहीं. उन्होंने कहा कि ये फैसला गृह मंत्रालय का था और फैसला लेने से पहले सेना से भी विचार-विमर्श किया गया था. सेना को हथियारों की उपलब्धता के बारे में उन्‍होंने कहा कि जब एनडीए सरकार सत्ता में आई थी, तो सेना में हथियारों की कमी थी लेकिन अब कोई कमी नहीं है. उन्होंने कहा कि 2017-18 में रक्षा पर सबसे ज्यादा खर्च हुआ. रक्षा क्षेत्र में तमाम सुधारों को लागू करके पारदर्शी रक्षा खरीद नीति लागू की गई है. पिछले चार साल में करीब ढाई लाख करोड़ के 204 रक्षा सौदों पर हस्ताक्षर किए गए हैं. रक्षा विनिर्माण में मेक इन इंडिया के तहत स्वेदशी उत्पादन पर जोर दिया जा रहा है. तमिलनाडु और उत्तर प्रदेश में रक्षा औद्यौगिक गलियारे बनाए जा रहे हैं. ‘काउंटरिंग अमेरिकाज एडवसरीज थ्रू सेंक्शंस एक्ट’ के कारण भारत-रूस रक्षा संबंधों पर असर पड़ने से जुड़े एक सवाल के जवाब में उन्होंने कहा कि अमेरिका को यह बता दिया गया है कि भारत रक्षा उपकरणों और स्पेयर पार्ट्स की खरीद रूस से करता है. उन्होंने कहा कि प्रतिबंधों का इस पर असर नहीं पड़ सकता क्योंकि ये संबंध काफी पुराने हैं. राफेल सौदे में घोटाले के आरोप को खारिज करते हुए सीतारमण ने कहा कि ये आधारहीन हैं. कुल मिलाकर रक्षा मंत्री ने साफ कर दिया कि सरकार देश की सुरक्षा के लिए सभी संभव कदम उठा रही है और सेना के लिए बजट और हथियारों की कोई कमी नहीं है. साथ ही उन्होंने पड़ोसी देश को भी बता दिया कि आतंक और बातचीत साथ नहीं चल सकते और भारत किसी भी कार्रवाई का करारा जवाब देगा.   