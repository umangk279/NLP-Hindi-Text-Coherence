एशियाई खेलों में भारत को  मिला दूसरा स्वर्ण पदक , भारतीय महिला पहलवान विनेश फोगाट ने 50 किलो कुश्ती में देश को दिलायी स्वर्णिम सफलता   भारतीय महिला पहलवान विनेश फोगाट ने एशियन गेम्स में इतिहास रचते हुए 50 किग्रा भार वर्ग में स्वर्ण पदक अपने नाम कर लिया है। विनेश ने फ़ाइनल मुक़ाबले में जापान की खिलाड़ी को शिकस्त दी। जकार्ता में फिर हुई भारतीय रेसलिंग की जय जयकार, बजरंग पूनिया के बाद विनेश फोगाट का गोल्डन दांव।अपने फौलादी इरादों से जीत को अपनी रगों में खून बनकर दौड़ाने वाली विनेश फोगाट ने जापानी खिलाड़ी को ऐसी धूल चटाई की मुक़ाबले को 6-2 से अपने नाम कर लिया।विनेश ने शुरूआत से ही इस मुक़ाबले में जापानी खिलाड़ी की हर अंक गणित को पढ़ लिया,और विरोधी खिलाड़ी  यूकी ईरी के अटैक के ख़िल़ाफ अपनी शानदार डिफेंसिव मूव को सामने रख जापानी खिलाड़ी के लिए हर कदम पर मुश्किलें खड़ी कर दीं।विनेश ने शुरूआत में 4 अंक की बढ़त बना ली,हालांकि इसके बाद बहुत ज्य़ादा देर कोई दांव पेश नहीं करने के चलते एक अंक ज़रूर जापानी खिलाड़ी के नाम हुआ लेकिन विनेश का हौंसला इससे ज़रा भी नहीं डगमगाया,और यूकी को मैट पर चित करने का हर फॉर्मूला मैट पर उतार दिया।विनेश ने जल्द ही अपनी स्कोरलाइन को 6 पर पहुंचा दिया,जहां पहुंचना यूकी के लिए टेढ़ी खीर साबित हुई और विनेश ने जर्काता में एक बार फिर सोने के तमगे से हिंदुस्तानी दमख़म का परचम लहरा दिया।विनेश फोगाट की ये कामयाबी इसलिए भी बड़ी रही क्योकिन उन्होने न केवल राष्ट्रमंडल खेल के बाद अपने परफ़ार्मेंस को बरकरार रखा बल्कि एशियन गेम्स में स्वर्ण पदक जीतने वाली वो पहली भारतीय महिला भी बनीं। 