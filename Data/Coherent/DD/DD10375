देश के शेयर बाजारों में लगातार दूसरे कारोबारी दिन सोमवार को तेजी का रुख रहा। बंबई शेयर बाजार का सेंसेक्स उतार चढ़ाव भरे कारोबार में 132 अंक बढ़कर 34,865.10 अंक पर बंद हुआ।    सूचना प्रौद्योगिकी सहित कुछ अन्य वर्ग के शेयरों में खरीदारी से देश के शेयर बाजारों में लगातार दूसरे कारोबारी दिन सोमवार को तेजी का रुख रहा। बंबई शेयर बाजार का सेंसेक्स उतार चढ़ाव भरे कारोबार में 132 अंक बढ़कर 34,865.10 अंक पर बंद हुआ। हालांकि, इस दौरान विश्व बाजार में कच्चे तेल के बढ़ते दाम और व्यापार क्षेत्र में खींचतान के बीच बाजार में सतर्कता का रुख भी रहा।  अमेरिका-चीन के बीच व्यापार क्षेत्र में खींचतान, चीन की अर्थव्यवसथा में सुस्ती और अमेरिकी की मौद्रिक नीति में सख्ती से निवेशकों की धारणा सतर्कता पूर्ण बनी रही। कच्चे तेल के ऊंचे दाम, रुपये में ताजा गिरावट और एशियाई बाजारों में नरमी के चलते बाजार में उतार चढाव का रुख रहा।  जियोजित फाइनेंसियल सर्विस के शोध प्रमुख विनोद नायर ने कहा, ‘‘बाजार एक दायरे में रहा और अंत में सकारात्मक रुख के साथ बंद हुआ। लेकिन व्यापार युद्ध और कोष की बढ़ती लागत से विश्व अर्थव्यवस्था में सुस्ती की आशंका से धारणा नकारात्मक रही जिसका बाजार पर असर रहा।’’ रुपया एक बार फिर अमेरिकी डालर के मुकाबले 74 के पार चला गया। विदेशी मुद्रा विनिमय बाजार में दिन में एक समय यह 74.05 रुपये प्रति डालर पर पहुंच गया। वहीं कच्चे तेल का दाम 0.98 प्रतिशत बढ़कर 81.79 डालर प्रति बैरल पर पहुंच गया। सितंबर की थोक मूद्रास्फीति दो माह के उच्चसतर 5.13 प्रतिशत पर पहुंच गई। पेट्रोल, डीजल और खाद्य पदार्थेां के दाम बढ़ने से इसमें वृद्धि हुई है। बंबई शेयर बाजार का 30-शेयरों पर आधारित सेंसेक्स शुरुआती घटबढ़ के बाद अंत में 131.52 अंक यानी 0.38 प्रतिशत बढ़कर 34,865.10 अंक पर बंद हुआ। इससे पहले कारोबार के दौरान यह 35,000 अंक के स्तर को पार करता हुआ 35,008.65 अंक की ऊंचाई को छू गया। घरेलू संस्थागत निवेशकों का इसमें योगदान रहा। इसके बाद यह नकारात्मक होकर 34,559.98 अंक तक नीचे आ गया था।  नेशनल स्टॉक एक्सचेंज में भी इसी तरह की घटबढ़ के बाद अंत में निफ्टी 40 अंक यानी 0.38 प्रतिशत बढ़कर 10,512.50 अंक पर बंद हुआ। कारोबार के दौरान दिन में यह ऊूंचे में 10,526.30 अंक और नीचे में 10,410.15 अंक के दायरे में रहा।  बहरहाल, शुक्रवार की यदि बात की जाये तो उस दिन बाजार 732.47 अंक चढ़ा था जो कि 19 महीने में एक दिन में हासिल सबसे बड़ी बढ़त थी। शुक्रवार को घरेलू संस्थागत निवेशकों ने 1,287 करोड़ रुपये के शेयरों की शुद्ध लिवाली की जबकि विदेशी पोटफोलियो निवेशकें ने इस दिन 1,322 करोड़ रुपये के शेयरों की बिकवाली की।  इनफोसिस का शेयर इसके दूसरी तिमाही के परिणाम आने से पहले आज 2.95 प्रतिशत चढ़ गया। आईटीसी में 2.51 प्रतिशत की वृद्धि हुई। इसके अलावा ओएनजीसी, टीसीएस, सन फार्मा, एचडीएफसी बैंक, विप्रो, रिलायंस इंडस्ट्रीज, टाटा मोटर्स, भारतीय एयरटेल और एनटीपीसी के शेयर मूल्य में 1.78 प्रतिशत तक की बढ़त दर्ज की गई।  इसके विपरीत त्वरित उपभोग का सामान बेचने वाली एफएमसीजी कंपनियों में हिन्दुस्तान यूनिलीवर का शेयर 2.68 प्रतिशत घट गया। कंपनी के सितंबर 2018 में समाप्त दूसरी तिमाही में शुद्ध लाभ 19.51 प्रतिशत बढ़ गया। इसके अलावा महिन्द्रा एण्ड महिन्द्रा, आईसीआईसीआई बैंक, वेदांता लिमिटेड, एक्सिस बैंक, इंडसइंड बैंक, एल एण्ड टी, मारुति सुजूकी, एशियन पेंट्स, कोल इंडिया, अदाणी पोट्र्स, टाटा स्टील, हीरो मोटोकार्प, यस बैंक और कोटक महिन्द्रा बैंक में 2.63 प्रतिशत तक की गिरावट रही। अमेरिका- चीन के बीच व्यापार में तनाव जारी रहने से पैदा चिंताओं के बीच एशियाई बाजारों में नरमी रही। चीन की अर्थव्यवस्था में सुस्ती का भी बाजार पर असर रहा।  