एनआईए ने लश्कर की बड़ी आतंकी साजिश का भंडाफोड़ करते हुए फ्रंटल संगठन फलह ए इंसानियत के आतंकी फंडिग पर शिकंजा कस दिया है। दिल्ली के कई इलाकों में हुई छापेमारी कार्यवाही में भारी मात्रा में कैश और अन्य आपत्तिजनक दस्तावेज बरामद किया गया है, जिसमें तीन लोग गिरफ्तार किए गए हैं।  एनआईए ने देश में तबाही मचाने की लश्कर ए तैयबा की बड़ी आतंकी साजिश का भंडाफोड़ किया है। एजेंसी ने खुफिया सूचनाओं के आधार पर दिल्ली में कई स्थानों पर छापेमारी के बाद आतंकी वारदात करने की साजिश रच रहे तीन लोगों को गिरफ्तार भी किया है. दरअसल एनआईए को सूचना मिली थी कि लश्कर के मुखौटे संगठन फलाह ए इंसानियत के जरिए दिल्ली और देश में में दहशत फैलाने के लिए पैसा भेजा जा रहा है. जांच में ये भी पता चला कि पाकिस्तान से करोड़ों रुपये देश में आतंकी वारदातों को अंजाम देने के लिए हवाला के जरिए दुबई के रास्ते भेजा गया. फलाह ए इंसानियत के लिए काम कर रहे दिल्ली के मोहम्मद सलमान, हवाला ऑपरेटर मोहम्मद सलीम और हवाला कूरियर का काम कर रहे सज्जाद अब्दुल वानी को इस मामले में गिरफ्तार किया गया है. गिरफ्तार लोगों के ख़िलाफ़ यूएपीए कानून के तहत मामला दर्ज किया गया है. एजेंसी को आशंका है कि इसमें कुछ और लोग भी शामिल हो सकते हैं, जिसकी जांच की जा रही है. 