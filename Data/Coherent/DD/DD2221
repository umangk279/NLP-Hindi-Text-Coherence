कोरोना संक्रमण के मामले को देखते हुए दिल्ली-नोएडा बॉर्डर को पूरी तरह से सील कर दिया गया है। गौतम बुद्ध नगर के डीएम ने मंगलवार की शाम को इस बात की जानकारी दी।  आदेश में यह कहा गया है कि गौतम बुद्ध नगर में पिछले दिनों कई ऐसे व्यक्तियों की रिपोर्ट कोरोना पॉजिटिव आई है जो जिनका संबंध किसी न किसी तरह दिल्ली से रहा है। ऐसे में दिल्ली-गौतम बुद्ध नगर में आवागमन करने वाले व्यक्तियों से कोरोना संक्रमण होने की संभावना ज्यादा है। इसी को देखते हुए अगले आदेश तक दिल्ली-गौतम बुद्ध नगर के बीच आवागमन को प्रतिबंधित किया जाता है। हालांकि, इस दौरान कुछ लोगों को गौतम बुद्ध नगर डीएम ने छूट देने का भी ऐलान किया है। इनमें – 1-वो अधिकारी या कर्मचारी हैं जो कोविड-19 की सेवाओँ से सीधे तौर पर जुड़े हुए हैं। इसके लिए यूपी और दिल्ली सरकार की तरफ से जारी पास मान्य होंगे। 2-सामानों का परिवहन करने वाले हल्के और भारी वाहनों को छूट रहेगी। 3-भारत सरकार में तैनात उप-सचिव और उनके वरिष्ठ अधिकारी जिनके पास गृह मंत्रालय की तरफ जारी पहचान पत्र उपलब्ध होंगे। 4-ऐसे मीडियाकर्मी जिन्हें अतिरिक्त पुलिस आयुक्त (मुख्यालय) एवं जिला सूचना अधिकारी, गौतमबुद्ध नगर की तरफ से पास जारी किए जाएंगे। 5-ऐसे विशेषज्ञ चिकित्सक जिनके द्वारा गौतमबुद्ध नगर के अस्पतालों में जरूरी सेवाएं दी जानी है, उनकी सूची मुख्य चिकित्सा अधिकारी की तरफ से पुलिस आयुक्त को उपलब्ध कराई जाएगी।   गौतमबुद्ध नगर में मंगलवार को भी कोरोना वायरस संक्रमण के दो और मामले सामने आए हैं। इन्हें मिलाकर जिले में कोरोना वायरस के मामलों की कुल संख्या बढ़कर 102 हो गई है। जिला सतर्कता अधिकारी सुनील दोहरे ने बताया कि मंगलवार को 116 लोगों की जांच रिपोर्ट आई, इसमें 114 रिपोर्ट निगेटिव पाई गईं। 