सरकार ने कहा है कि पिछले 24 घंटे में देश में 19 हजार 235 लोग कोविड के उपचार के बाद ठीक हुए हैं और अब इस महामारी से स्‍वस्‍थ होने वालों की दर 62 दशमलव नौ-दो प्रतिशत हो गई है। अब तक देश में कुल पांच लाख 34 हजार 621 लोग इस बीमारी के उपचार के बाद स्‍वस्‍थ हो चुके हैं। यह संख्‍या कोरोना का उपचार करा रहे दो लाख 92 हजार दो सौ 58 लोगों के मुकाबले कहीं अधिक है।  देश के पांच राज्‍यों और केन्‍द्र शासित प्रदेशों - लद्दाख, उत्‍तराखण्‍ड, दिल्‍ली, छत्‍तीसगढ़ और हिमाचल प्रदेश में स्‍वस्‍थ होने वालों की दर 76 प्रतिशत से अधिक है। 18 राज्‍यों और केन्‍द्र शासित प्रदेशों में स्‍वस्‍थ होने की दर राष्‍ट्रीय औसत से अधिक है। कोविड-19 से स्‍वस्‍थ होने वाले लोगों की संख्‍या की दृष्टि से महाराष्‍ट्र पहले नम्‍बर पर है, जबकि दिल्‍ली दूसरे और तमिलनाडु तीसरे नम्‍बर पर है। स्‍वास्‍थ्‍य और परिवार कल्‍याण मंत्रालय ने बताया है कि पिछले 24 घंटे में देश में कोविड से संक्रमित 28 हजार 637 नये रोगियों का पता लगा। इसके साथ ही देश में संक्रमितों की कुल संख्‍या 8 लाख 49 हजार पांच सौ 53 हो गई है। किसी एक दिन में इस महामारी से संक्रमित होने वाले रोगियों की यह सबसे बड़ी संख्‍या है। कल कोरोना से पांच सौ 51 लोगों की मौत हुई। अब तक देश में 22 हजार छह सौ 74 लोग कोरोना से जान गंवा चुके हैं। इस महामारी से मृत्‍यु दर इस समय दो दशमलव छह-छह प्रतिशत है। कोरोना संक्रमित लोगों का पता लगाने के लिए बड़े पैमाने पर जांच की जा रही है। पिछले 24 घंटे में देश में इस बीमारी से 2 लाख 80 हजार एक सौ 51 नमूनों की जांच की गई। भारतीय आयुर्विज्ञान अनुसंधान परिषद ने बताया है कि देश भर में अब तक एक करोड़़ 15 लाख 87 हजार एक सौ 53 परीक्षण किए जा चुके हैं। जांच का काम तेज करने के लिए परिषद की ओर से सरकारी और निजी प्रयोगशालाओं को अनुमति देने का काम जारी है। अब तक देश भर में एक हजार एक सौ 94 प्रयोगशालाओं को कोविड-19 की जांच की अनुमति दी जा चुकी है, इनमें 850 सरकारी और 344 निजी प्रयोगशालायें हैं। 