वायु सेना प्रमुख बी एस धनोआ ने राफेल लड़ाकू विमान की खरीद और एस 400 मिसाइल तकनीक का समर्थन किया है। दिल्ली में आयोजित  सेंटर फार एयर पावर स्टडिज कार्यक्रम को संबोधित करते हु्ए वायु सेना प्रमुख ने कहा कि राफेल और एस 400 से सरकार भारतीय वायुसेना को मजबूत कर रही है.  वायु सेना प्रमुख ने कहा कि भारत एक विशेष स्थिति में है क्योंकि हमारे दो पड़ोसी देश परमाणु शक्ति से संपन्न देश हैं, ऐसे में हमें अपनी रक्षा तैयारियों को हमेशा बनाए रखना होगा क्योंकि हमारे प्रतिद्वंद्वियों का इरादा रातों रात बदल सकता है। ऐसे में हमें अपने प्रतिद्वंद्वियों के स्तर की तैयारी करने की जरूरत है। वायु सेना प्रमुख ने कहा कि दुनिया में कोई भी देश उस तरह के गंभीर खतरे का सामना नहीं कर रहा है जैसा भारत कर रहा है। वायु सेना को उनके स्तर के बल की जरुरत है। वायु सेना प्रमुख ने कहा कि भारत के पड़ोसी निष्क्रिय नहीं बैठे हैं और चीन जैसे देश अपनी वायु सेना का आधुनिकीकरण कर रहे हैं।  ‘‘भारतीय वायु सेना के बल की संरचना, 2035’’ पर एक संगोष्ठी में धनोआ ने कहा कि सरकार भारतीय वायु सेना की क्षमताएं बढ़ाने के लिए राफेल लड़ाकू विमान और एस-400 मिसाइल खरीद रही है। उन्होंने राफेल विमान के केवल दो बेड़ों की खरीद को उचित बताते हुए कहा कि इस तरह के खरीद के उदाहरण पहले भी रहे हैं। 