पूर्व केंद्रीय मंत्री प्रफुल्ल पटेल से लगातार दूसरे दिन भी आज ईडी द्वारा पूछताछ, एअर बस खरीद सहित कई घोटालों का है आरोप पूर्व केंद्रीय मंत्री  एनसीपी नेता और यूपीए सरकार में उड्डयन मंत्री रह चुके प्रफुल्ल पटेल से आज दूसरे दिन भी ईडी की पूछताछ चल रही है। प्रफुल्ल पटेल 2004 से 2011 के बीच नागरिक उड्डयन मंत्री थे और उन पर आरोप है कि उनकी मिलीभगत के कारण एयर इंडिया को काफी घाटा उठाना पड़ा। एयर इंडिया विमान खरीद मामले में प्रवर्तन निदेशालय ने कल भी प्रफुल्ल पटेल से मनी लॉड्रिंग के मामले में पूरे दिन पूछताछ की और उनका बयान दर्ज किया गया। दरअसल, ईडी ने दीपक तलवार के खिलाफ जो चार्जशीट पेश की थी, उसमें कहा गया था कि दीपक तलवार, प्रफुल्ल पटेल के करीबी हैं और प्रफुल्ल के जरिये ही तलवार ने एयर इंडिया के जो मुनाफे वाले रूट थे वो प्राइवेट एयरलाइन्स को दिलवाने में मदद की, और इसकी वजह से एयर इंडिया को घाटा हुआ। बदले में तलवार को मोटा कमीशन मिला।  ईडी का दावा है कि उनके पास ऐसे प्रफुल्ल पटेल और दीपक तलवार के बीच बातचीत के कई ई-मेल हैं। ईडी के मुताबिक विदेशी एयरलाइन्स और एयरक्राफ्ट बनाने वाली कंपनियों को फायदा पहुंचाने के लिए नीति में बदलाव किया गया।  