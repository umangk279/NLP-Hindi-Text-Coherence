कश्मीर पर संयुक्त राष्ट्र महासचिव के हालिया बयान पर भारत ने  दिया जवाब, विदेश मंत्रालय के प्रवक्ता ने कहा, जम्मू-कश्मीर भारत का एक अभिन्न हिस्सा। पाकिस्तान द्वारा अवैध तरीके से और बलपूर्वक कब्जा किये गए काश्मीर के इलाकों को खाली कराना ही एकमात्र मुद्दा।     भारत ने संयुक्त राष्ट्र महासचिव एंटोनियो गुतरेस की कश्मीर मुद्दे पर मध्यस्थता की पेशकश पर कड़ी प्रतिक्रिया व्यक्त की है। विदेश मंत्रालय के प्रवक्ता रवीश कुमार ने कहा कि कश्मीर पर किसी तीसरे पक्ष की मध्यस्थता की कोई भूमिका नहीं है। उन्होंने कहा कि भारत के रुख में कोई बदलाव नहीं है। जम्मू और कश्मीर भारत का अभिन्न हिस्सा रहा है, और आगे भी रहेगा। अगर किसी मुद्दे के समाधान की जरूरत है तो वह पाकिस्तान द्वारा अवैध तौर पर कब्जे में लिए गए इलाके को खाली कराने का मुद्दा है। बाकी के मसले, अगर कोई है तो, उन्हें लेकर द्विपक्षीय चर्चा होगी। किसी तीसरे पक्ष की कोई भूमिका या मध्यस्थता के लिए कोई गुंजाइश नहीं है। गौरतलब है कि एंटोनियो गुतरेस 4 दिन की पाकिस्तान की यात्रा पर हैं। 