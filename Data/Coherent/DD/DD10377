मशहूर सॉफ्टवेयर कंपनी माइक्रोसॉफ्ट के सह-संस्थापक पॉल ऐलन का 65 साल की उम्र में निधन। वह कैंसर से पीड़ित थे। ऐलन ने अपने बचपन के दोस्त बिल गेट्स के साथ मिलकर साल 1975 में माइक्रोसॉफ्ट की नींव रखी थी।  माइक्रोसॉफ्ट के सहसंस्थापक रहे पॉल एलन (65) का कैंसर की बीमारी के चलते निधन हो गया। उन्होंने 1970 के दशक में बिल गेट्स के साथ मिलकर माइक्रोसॉफ्ट की स्थापना की थी। एलन की बहन ने कहा कि वह हर क्षेत्र में शानदार थे। ज्यादातर लोग उन्हें तकनीकीविद और समाजसेवी के रूप में जानते हैं लेकिन हमारे लिए वह प्यारा भाई, अंकल और शानदार दोस्त थे। फोर्ब्स ने एलन की नेटवर्थ 20.3 बिलियन डॉलर (करीब 1.49 लाख करोड़ रुपए) आंकी है।  एलन ने दो हफ्ते पहले ही खुलासा किया था कि उन्हें 9 साल पहले हुआ लिम्फोमा (ब्लड कैंसर) से दोबारा से लौट आया। ब्लड कैंसर में श्वेत रक्त कणिकाओं पर असर पड़ता है जिससे शरीर की रोग प्रतिरोधक क्षमता खत्म हो जाती है। एलन अपने बिजनेस और चैरिटी के कामों को वल्कन इंक नाम की कंपनी से मैनेज करते थे। वह एलन इंस्टीट्यूट ऑफ साइंटिफिक रिसर्च में भी काफी सक्रिय थे। उन्होंने अमेरिका में दो स्पोर्ट्स टीम सिएटल हॉक्स और पोर्टलैंड ट्रेल ब्लेजर्स को खरीदा था। सिएटल साउंडर्स नाम की फुटबॉल टीम में हिस्सेदारी थी। नेशनल फुटबॉल लीग कमिश्नर रोजर गूडल के मुताबिक- वे खेलों को लेकर जितने जुनूनी थे, उतने ही मकसद हासिल करने के लिए दृढ़ संकल्पित भी थे। उन्होंने अंदर और बाहर रहकर एक मॉडल ऑर्गनाइजेशन की अगुआई की। एलन ने स्ट्रेटोलॉन्च नाम की एक स्पेस कंपनी भी बनाई थी। इसी कंपनी ने दुिनया का सबसे बड़ा प्लेन बनाया था, हालांकि ये प्लेन कभी उड़ान नहीं भर सका। इस प्लेन का मोजाव एयर और कैलिफोर्निया के स्पेस पोर्ट में टेस्ट हो चुका है। एलन ने 1983 में माइक्रोसॉफ्ट छोड़कर वल्कन नाम की कंपनी बनाई। कंपनी ने बयान जारी करके कहा- दुनिया की सबसे कठिन चुनौतियों को सुलझाने में उनकी गजब की महारत थी। उनकी रचनात्मकता और नई चीजों को करने की लगन हमेशा याद रहेगी। माइक्रोसॉफ्ट ने कहा- हमारी कंपनी, इंडस्ट्री और कम्युनिटी के लिए एलन के योगदान का हमेशा याद किया जाएगा। बतौर माइक्रोसॉफ्ट के सहसंस्थापक उन्होंने चमत्कारिक प्रोडक्ट बनाए। उन्होंने दुनिया को बदल कर रख दिया। 