लौह पुरुष सरदार वल्लभभाई पटेल की जयंती को राष्ट्रीय एकता दिवस के तौर पर मनाने के लिए जोर-शोर से तैयारियां चल रही हैं.  देश के पहले गृह मंत्री के रूप में सरदार पटेल ने भारतीय पुलिस संगठनों को न सिर्फ पहचान दिलाई थी, बल्कि उनको दिशा भी दी थी. ऐसे में केंद्रीय गृह मंत्रालय ने देश के सभी पुलिस संगठनों से कहा है कि वो अपने सभी कार्यालयों में सरदार पटेल की तस्वीर उनके संदेश के साथ लगाएं. तस्वीर के साथ सरदार पटेल के संदेश को भी प्रदर्शित करने के लिए कहा गया है, जिसमें उन्होंने कहा था, "भारत की सुरक्षा, एकता एवं अखण्डता को हम सदैव अक्षुण्ण रखेंगे." गृह मंत्रालय को उम्मीद है कि सभी पुलिस स्टेशनों और केंद्रीय बलों के कार्यालयों में लगी सरदार पटेल की तस्वीर न सिर्फ़ पुलिस बलों बल्कि आम लोगों को भी प्रेरित करती रहेगी. इस साल राष्ट्रीय एकता दिवस इस मायने में भी विशेष है क्यूंकि जम्मू-कश्मीर से अनुच्छेद-370 हटाए जाने के बाद पहली बार एकता दिवस आयोजित हो रहा है. पूरे देश में इसके लिए ज़ोर-शोर से तैयारियां चल रही हैं. इस दिन लोग देश की एकता और अखंडता अक्षुण्ण बनाए रखने का संकल्प लेंगे, तो साथ ही एकता के लिए दौड़ यानि रन फॉर यूनिटी में भी हिस्सा लेंगे. भारत सरकार ने सरदार वल्लभभाई पटेल के नाम पर भारत की एकता और अखंडता के क्षेत्र में योगदान के लिए सर्वोच्च नागरिक पुरस्कार शुरू किया है. इस पुरस्कार का उद्देश्य राष्ट्रीय एकता और अखंडता को बढ़ावा देने और एक मजबूत और अखण्ड भारत के मूल्य को सुदृढ़ करने में उल्लेखनीय और प्रेरक योगदान के लिए सम्मानित करना है. इस पुरस्कार की घोषणा राष्ट्रीय एकता दिवस यानि 31 अक्टूबर को सरदार पटेल की जयंती के अवसर पर की जाएगी. 