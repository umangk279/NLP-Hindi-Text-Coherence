भारत-दक्षिण अफ्रीका वनडे सीरीज़ के डरबन में खेल गए पहले मैच में भारत ने दक्षिण अफ्रीका को 6 विकेट से हरा दिया है. भारत की जीत के हीरो रहे कप्तान विराट कोहली ने शानदार 112 रनों की पारी खेली.  दक्षिण अफ्रीका से मिले 270 रन के लक्ष्य का पीछा करते हुए भारत की शुरुआत ज्यादा अच्छी नहीं रही, पहला विकेट 33 के स्कोर पर रोहित शर्मा का गिरा. वे 20 रन बनाकर आउट हुए. दूसरा विकेट टीम के 67 के स्कोर पर गिरा. शिखर धवन 29 गेंदों पर 35 रन बनाकर आउट हुए. इसके बाद विराट कोहली और अजिंक्य रहाणे के बीच 189 रन की साझेदारी हुई, रहाणे 79 रन बनाकर आउट हुए. जब टीम जीत से महज 8 रन दूर थी, तब विराट कोहली 112 रन बनाकर आउट हो गए. हालांकि बाकी की कसर हार्दिक पांड्या और धोनी ने मिलकर पूरी कर दी और टीम को जीत के मुहाने तक पहुंचा दिया. इससे पहले स्पिन गेंदबाजों कुलदीप यादव और युजवेंद्र चहल की शानदार गेंदबाजी की बदौलत टीम इंडिया दक्षिण अफ्रीकी टीम को 50 ओवर में 8 विकेट खोकर 269 रन तक सीमित रखने में सफल रही. कुलदीप ने तीन और चहल ने दो विकेट लेते हुए एक समय बड़े स्‍कोर की ओर बढ़ रही दक्षिण अफ्रीका की टीम के कदमों पर ब्रेक लगा दिया. दक्षिण अफ्रीका के लिए उसके कप्‍तान फाफ डुप्‍लेसिस ने 120 रन की शानदार पारी खेली. टॉस जीतकर पहले बल्लेबाज़ी करने उतरी दक्षिण अफ्रीका का पहला विकेट अमला के रूप में 30 के स्‍कोर पर गिरा. उसके बाद क्विंटन डिकॉक और फाफ डुप्‍लेसिस ने तेजी से 53 रन जोड़े. इस समय टीम का रन औसत छह रन प्रति ओवर के आसपास था, लेकिन इसके बाद भारतीय स्पिनरों ने स्थिति को अच्‍छी तरह से नियंत्रित किया. परिणाम स्‍वरूप 134 रन तक पहुंचते-पहुंचते दक्षिण अफ्रीका के पांच विकेट गिरे. मेजबान टीम के लिए डुप्‍लेसिस के अलावा क्विंटन डिकॉक ने 34 और क्रिस मॉरिस ने 37 रन की पारी खेली. 