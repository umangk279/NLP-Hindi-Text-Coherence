महाराष्ट्र और हरियाणा विधानसभा चुनावों के लिए सियासी सरगर्मियां तेज़ हुईं । प्रधानमंत्री नरेंद्र मोदी आज दादरी, थानेसर में चुनावी रैलियों को संबोधित करेंगे । प्रधानमंत्री नरेंद्र मोदी ने कल बल्लभगढ़ में एक रैली को संबोधित करते हुए कहा कि सुधारों और परिवर्तन के सामने कांग्रेस और उसके जैसे दल दीवार बनकर खड़े हो रहे हैं।  हरियाणा में विधानसभा चुनाव के लिए सियासी घमासान तेज़ होता जा रहा है। प्रधानमंत्री नरेंद्र मोदी ने कल बल्लभगढ़ में एक रैली को संबोधित किया और कांग्रेस समेत विपक्षी दलों पर निशाना साधा। प्रधानमंत्री ने कांग्रेस को सुधार विरोधी बताते हुए कहा कि देश में हो रहे हर सुधार के सामने, हर परिवर्तन के सामने, कांग्रेस और उसके जैसे दल दीवार बनकर खड़े हो रहे हैं। उन्होंने केंद्र की पूर्ववर्ती कांग्रेस सरकारों पर वन रैंक वन पेँशन के मुद्दे को लंबे समय तक लटकाने का आरोप लगाया। प्रधानमंत्री ने कहा कि कश्मीर में अनुच्छेद 370, राफेल डील और राष्ट्रीय सुरक्षा के अन्य मुद्दों पर कांग्रेस कितना ही विरोध कर ले, भाजपा राष्ट्रीय सुरक्षा और सेना के सशक्तिकरण के लिए प्रतिबद्ध है। प्रधानमंत्री नरेंद्र मोदी ने भारतीय जनता पार्टी के पक्ष में सोमवार को फरीदाबाद के वल्लभगढ़ में चुनाव प्रचार किया। हरियाणा में बड़े नेताओं के बगावत से जूझ रही कांग्रेस पर प्रधानमंत्री चूटकी ली और कहा कि कभी उनसे हरियाणा में उनके विरोधी पूछते थे कैप्टन कौन है ? उन्होंने कहा कि संयोग देखिए जो तब मुझसे कैप्टन को लेकर सवाल पूछते थे आज अपनी बिखरी टीम को समेटने में एड़ी चोटी का जोर लगा रहे हैं। प्रधानमंत्री नरेंद्र मोदी ने पूर्ववर्ती इंडियन नेशनल लोकदल के दौरान हुए शिक्षक घोटाले में जेल में बंद पूर्व मुख्यमंत्री ओमप्रकाश चौटाला और उनके परिवार का नाम लिए बगैर कहा कि हरियाणा में सरकारी भर्ती का मतलब पहले रिश्वतखोरी और युवाओं से लूट होता था। नौकरियों के लिए जितने तरह के खेल होते थे, उन्होंने यहां के कई नेताओं को जेल तक पहुंचाया है। ये स्थिति अब बदल चुकी है। केंद्र की पूर्ववर्ती कांग्रेस सरकारों पर वन रैंक वन पेँशन के मुद्दे को लंबे समय तक लटकाने का आरोप लगाते हुए प्रधानमंत्री मोदी ने कहा कि आज न ये सिर्फ सच्चाई है बल्कि हरियाणा के भी करीब-करीब दो लाख पूर्व फौजियों को इसका लाभ मिल चुका है। प्रधानमंत्री ने कश्मीर में अनुच्छेद 370, राफेल डील और राष्ट्रीय सुरक्षा के अन्य मुद्दों पर कांग्रेस के विरोध को देश विरोधी बताते हुए कहा कि ये कितना भी विरोध करें, कितनी ही साजिशें करें, राष्ट्रीय सुरक्षा के लिए, सेना के सशक्तिकरण के लिए बीजेपी प्रतिबद्ध है और हम उसे लगातार गति दे रहे हैं। प्रधानमंत्री नरेंद्र मोदी की हरियाणा विधानसभा चुनाव प्रचार को लेकर ये पहली चुनावी रैली थी। मंगलवार को भी प्रधानमंत्री राज्य के दादरी और कुरुक्षेत्र में जनसभाओं को करेंगे संबोधित। 