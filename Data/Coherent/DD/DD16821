भारत में शुक्रवार से अंडर-17 फुटबॉल विश्व कप की शुरुआत हो गयी है। इस मौके पर प्रधानमंत्री नरेंद्र मोदी भी मैच देखने स्टेडियम पहुंचे। पहले दिन खेल गए मैचों में घाना ने कोलंबिया को 1-0 से मात दी, टर्की और न्यूजीलैंड के बीच मैच ड्रॉ रहा जबकि भारत-अमेरिका के बीच खेले गए मुक़ाबले में अमेरिका ने भारत को 3-0 से हरा दिया।   भारत-अमेरिका मैच से पहले प्रधानमंत्री मोदी खिलाड़ियों का उतसाह बढ़ाने के लिए स्टेडियम पहुंचे। इस मौके पर उन्होंने दोनों टीमों के खिलाडियों के साथ मुलाकात की। इससे पहले उन्होंने भारत के कई पूर्व दिग्गज फुटबॉल खिलाडियों को सम्मानित भी किया। मिशन 11 मिलियन के तहत फुटबॉल के खेल को जन जन तक पहुंचाने की मुहिम के तहत चुने गए कुछ युवाओं को प्रधानमंत्री ने फुटबॉल देकर सम्मानित भी किया। टूर्नामेंट में मेजबान भारत सहित दुनियाभर की 24 दिग्गकज टीमें भाग ले रही हैं। 23 दिन तक चलने वाले अंडर-17 वर्ल्डकप में इन टीमों को 6 ग्रुप में बांटा गया है। इसके अंतर्गत कुल 52 मैच देश के 6 शहरों में खेले जाएंगे। नई दिल्ली, नवी मुंबई, गोवा, कोच्चि, गुवाहाटी और कोलकाता मैचों के मेजबानी करेंगे। टूर्नामेंट में भाग लेने वाली भारतीय टीम की कप्ता नी अमरजीत सिंह कियाम कर रहे हैं। 