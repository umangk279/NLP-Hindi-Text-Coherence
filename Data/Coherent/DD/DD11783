 तीन यूरोपीय देशों की यात्रा के दूसरे पड़ाव में उपराष्ट्रपति वेंकैया नायडू पहुंचे माल्टा। भारतीय समुदाय को संबोधित करते हुए नायडू ने भारत-माल्टा के बीच लंबे और गहरे रिश्तों  का किया ज़िक्र।  उप राष्ट्रपति एम वेंकैया नायडू 3 यूरोपीय देशों की यात्रा के दूसरे चरण में माल्टा पहुंचे जहां उनका भव्य स्वागत किया गया। उपराष्ट्रपति ने माल्टा में रह रहे भारतीय समुदाय के साथ बातचीत की और कई मुद्दों पर संवाद किया। उपराष्ट्रपति ने कहा कि इसमें कोई आश्चर्य की बात नहीं है कि  दुनिया के तमाम हिस्सों में भारतीय इतना शानदार काम और तरक्की कर रहे हैं। उन्होंने कहा कि सरकार दीर्घावधि के लक्ष्यों को हासिल करने के लिए योजनाएं बना रही है। ये लोगों का सरकार पर भरोसा है कि अपने उज्ज्वल भविष्य की नींव रखने के लिए देश की जनता सरकार के साथ मिलकर मुश्किलों का सामने करने को भी तैयार है। इन सुधारों से भविष्य में लोगों को काफी फायदा मिलेगा। नायडू ने कहा कि भारतीय समुदाय की सहूलियत के लिए प्रवासी भारतीय केंद्रों को संसाधन केंद्रों के रूप में विकसित किया गया है। इसके अलावा ई-वीज़ा जैसी सुविधाओं की भी सरकार ने शुरूआत की है। 