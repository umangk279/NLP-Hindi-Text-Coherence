विदेश मंत्री सुषमा स्वराज शनिवार को दक्षिण अफ्रीका के लिए रवाना हो गई हैं. 3-7 जून तक अपनी दक्षिण अफ्रीका यात्रा के दौरान विदेश मंत्री वहां प्रमुख नेताओं के साथ कई बैठकों में हिस्सा लेंगी.  सुषमा स्वराज 4 जून को ब्रिक्स विदेश मंत्रियों की बैठक में भाग लेंगी और भारत, ब्राजील तथा दक्षिण अफ्रीका के विदेश मंत्रियों की बैठक की अध्यक्षता करेंगी. विदेश मंत्री 6 जून को दक्षिण अफ्रीका के विरासत स्थल फीनिक्स का दौरा करेंगी. इस स्थान पर गांधी जी ने अहिंसा के दर्शन को विकसित किया था. सुषमा स्वराज 6-7 जून को दक्षिण अफ्रीका के पीटरमारिट्जबर्ग में महात्मा गांधी के साथ रेलगाड़ी के डिब्बे में हुई ऐतिहासिक घटना से प्रेरित होने के बाद उनके सत्याग्रह आंदोलन की 125वीं वर्षगांठ की याद में आयोजित अनेक कार्यक्रमों में भाग लेंगी. विदेश मंत्री के दौरे को लेकर विदेश मंत्रालय के प्रवक्ता रवीश कुमार ने ट्वीट में कहा कि विदेश मंत्री ब्रिक्स और इब्सा मंत्रिस्तरीय बैठकों में हिस्सा लेंगी. वे महात्मा गांधी के सत्याग्रह की 125वीं वर्षगांठ के स्मरणोत्सव पर पीटरमारिट्जबर्ग का भी दौरा करेंगी. 