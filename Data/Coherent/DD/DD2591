इंसाफ की लड़ाई में आज का दिन देश के इतिहास में यादगार बन गया। सालों लंबी कानूनी लड़ाई के बाद निर्भया के दोषियों को आखिरकार अपने किए की सज़ा मिल ही गई। निर्भया मामले के दोषियों को फांसी दिये जाने को  प्रधानमंत्री नरेन्द्र मोदी ने  '' न्याय की जीत'' बताया है ।  सात सालों तक चली लंबी कानूनी लड़ाई के बाद आखिरकार निर्भया को इंसाफ मिल ही गया। निर्भया सामूहिक दुष्कर्म मामले के दोषियों की फांसी टलवाने की सारी कोशिश नाकाम हो गई। दिल्ली हाईकोर्ट के बाद सुप्रीम कोर्ट ने भी निर्भया गैंगरेप के दोषियों की फांसी के खिलाफ याचिका गुरूवार आधी रात को ठुकरा दी, जिसके बाद निर्भया के चारों दोषियों को आज सुबह साढ़े पांच बजे फांसी दे दी गई। मेडिकल ऑफिसर ने चारों दोषियों को मृत घोषित किया। निर्भया की मां आशा देवी ने दिल्ली गैंगरेप के दोषियों की फांसी के बाद कहा कि आखिरकर उन्हें लंबे संघर्ष के बाद इंसाफ मिला।निर्भया के पिता ने कहा कि उन्हें इस घड़ी के लिए सात साल से इंतजार था।  तिहाड़ जेल के बाहर सुबह से ही बड़ी संख्या में लोग इकठ्ठे थे। जैसे ही खबर आई कि उन्हें फांसी हो गई, जेल के बाहर इकट्ठा हुई भीड़ ने 'निर्भया जिंदाबाद' के नारे लगाए। देश भर से लोगों से इस पर खुशी जताई कि आखिरकार निर्भया को इंसाफ मिल गया। चारों दोषी- मुकेश सिंह, पवन गुप्ता, विनय शर्मा और अक्षय ठाकुर को पहली बार निर्भया गैंगरेप केस में साल 2013 में मौत की सजा सुनाई गई थी। गौरतलब है कि साल 2012 में दक्षिणी दिल्ली के वसंत कुंज इलाके में चलती बस में 23 वर्षीय पैरा-मेडिकल छात्रा के साथ 6 दरिदों ने सारी हदें पार करते हुए उसके साथ गैंगरेप की वारदात को अंजाम दिया था। निर्भया को इलाज के लिए देश से बाहर भी ले जाया गया, लेकिन वह नहीं बच पाई। इस झकझोर देने वाली घटना के बाद पूरा देश सड़कों पर उतर आया था। 