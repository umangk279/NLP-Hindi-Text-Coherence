वित्त मंत्रालय ने आज 'समावेशी विकास को बढ़ाने के लिए बुनियादी ढांचे का निर्माण' को रेखांकित करते हुए ट्वीट किया है। जिसमें अगले 5 वर्षों में इंफ्रास्ट्रक्चर के क्षेत्र में 100 लाख करोड़ के निवेश के लक्ष्य को हासिल करने की प्रतिबद्धता जताई है। इस कार्ययोजना का उद्देश्य  ईज ऑफ लिविंग को बढ़ावा देना और देश में बुनियादी ढांचे की कमी को पूरा करना है।  बजट 2019-20 में अपने वायदे को पूरा करते हुए वित्त मंत्रालय ने देश के ,सामने साल 2025 तक बुनियादी ढांचे में निवेश की रूपरेखा देश के सामने रख दी। आर्थिक मामलों के सचिव अतानु चक्रवर्ती के नेतृत्व में बनी समिति ने 18 राज्यों और 22 मंत्रालयों के साथ तय वक्त में चर्चा पूरी की। और 31 दिसंबर को वित्त मंत्री ने 102 लाख करोड़ के इन्फ्रा परियोजनाओं की घोषणा कर दी। 3 लाख करोड़ रूपए के प्रोजेक्ट की रूपरेखा पर काम जारी है। यानी अगले कुछ हफ्तों में 105 लाख करोड़ रूपए के प्रोजेक्ट्स का ब्लूप्रिंट हमारे सामने होगा। --- बुनियादी ढांचे में 102 लाख करोड़ के निवेश की कार्ययोजना की शुरुआत हुई है   सबसे बड़ा सवाल ये है कि इन परियोजनाओं के लिए पैसा कहां से आएगा। फिलहाल कोशिश है कि 39 फीसदी हिस्सेदारी केन्द्र सरकार की, 39 फीसदी राज्य सरकारों की और बाकी का 22 फीसदी निजी क्षेत्र से आए। बाद में निजी क्षेत्र की भागीदारी बढ़ सकती है। इस मामले पर बनी टास्क फोर्स ने  सिफारिश की है कि : -निजी सार्वजनिक भागीदारी की परियोजनाओं में प्रतिस्पर्धा और गुणवत्ता को बढ़ावा दिया जाए -कान्ट्रैक्ट की शर्तों के पालन को सुनिश्चित करने के लिए व्यापक सुधार किए जाएँ  -निवेश को बढ़ावा देने के लिए बांड बाजार और क्रेडिट मार्केट में सुधार के जरिए बुनियादी ढांचे में फंड की व्यवस्था की जाए   परियोजनाओं की निगरानी के लिए विशेष तंत्र का निर्माण हो और तय वक्त में कार्ययोजनाएं पूरी हों। भले ही बजट में किए गए वादे के मुताबिक नेशनल इन्फ्रा पाइपलाइन का ढांचा हमारे सामने आ चुका है लेकिन अब सामने सबसे बडी चुनौती यही है कि इस मेगा परियोजना के लिए  केन्द्र सरकार, राज्य सरकारें और निजी क्षेत्र अपनी जिम्मेदारियां कैसे निभा पाता है। 