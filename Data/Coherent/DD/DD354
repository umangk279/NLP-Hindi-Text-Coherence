अंतर्राष्‍ट्रीय सौर गठबंधन-आई.एस.ए. द्वारा आज विश्व सौर प्रौद्योगिकी शिखर सम्मेलन का वीडियो कांफ्रेंसिंग के ज़रिए आयोजन किया गया। 153 देशों के 26 हजार से अधिक प्रतिभागी इस सम्‍मेलन में शामिल हो रहे है। इस सम्मेलन में सौर ऊर्जा की अगली पीढ़ी की प्रौद्योगिकियों को लेकर नवीन और नवीकरणीय और सस्ती-टिकाऊ स्वच्छ हरित ऊर्जा के उत्पादन में तेजी लाने के बारे में विचार-विमर्श किया जा रहा है। नवीन एवं नवीकरणीय ऊर्जा मंत्री आर के सिंह ने सम्मेलन में प्रधानमंत्री नरेन्द्र मोदी का संदेश पढ़ा।  इंटरनेशन सोलर एलायंस के पहले विश्व सौर प्रौद्योगिकी शिखर सम्मेलन का मंगलवार को उद्घाटन किया गया। आईएसए सदस्य देशों के प्रतिनिधियों ने वीडियो कांफ्रेंसिंग के ज़रिए सम्मेलन में हिस्सा लिया। केंद्रीय मंत्री और अंतर्राष्ट्रीय सौर गठबंधन सभा के अध्यक्ष आर. के. सिंह ने प्रधानमंत्री नरेंद्र मोदी का संदेश पढ़ कर सदस्यों को सुनाया। संदेश में पीएम ने सभी देशों से अपील की कि वह अंतर्राष्ट्रीय सौर गठबंधन का हिस्सा बनें और धरती को बचाने की इस मुहिम में शामिल हों। उन्होंने कहा कि भारत का प्रति व्यक्ति कार्बन उत्सर्जन दुनिया में न्यूनतम है, लेकिन फिर भी नवीकरणीय ऊर्जा को अपनाने की  भारत की प्रतिबद्धता का नतीजा है कि आज सौर ऊर्जा में भारत दुनिया में चौथे स्थान पर पहुंच चुका है।   केंद्रीय पेट्रोलियम मंत्री धर्मेंद्र प्रधान ने कहा कि सार्वजनिक क्षेत्र की सभी पेट्रोलियम कंपनियां सौर ऊर्जा समेत नवीकरणीय ऊर्जा के अन्य क्षेत्रों में भी व्यापक निवेश कर रही हैं। देश की पांच सार्वजनिक क्षेत्र की पेट्रोलियम व प्राकृतिक गैस कंपनियां उद्यगी सहभागी के तौर पर आईएसए में हिस्सा लेंगी। सम्मेलन में भारत के नेशनल थर्मल पावर कारपोरेशन और इंटरनेशनल सोलर एलायंस के बीच 47 परियोजनाओं को लागू करने के समझौते पर भी दस्तख्त किए गए। इस समझौते के तहत एनटीपीसी आईएसए के 47 सदस्य देशों में सौर ऊर्जा उत्पादन परियोजनाएं शुरु करेगा।   शिखर सम्मेलन में आईएसए और ग्लोबल ग्रीन ग्रोथ इंस्टीट्यूट के बीच साझेदारी अनुबंध पर हस्ताक्षर किए गए। इस समझौते के तहत आईएसए के सबसे ज़रुरतमंद सदस्य देशों में सिंचाई के लिए 10 लाख सोलर पंप्स लगाने का लक्ष्य है। विश्व सौर प्रौद्योगिकी के इस पहले शिखर सम्मेलन में 153 देशों के 26 हज़ार प्रतिभागी हिस्सा ले रहे हैं। प्रधानमंत्री नरेंद्र मोदी की पहल पर इंटरनेशनल सोलर एलायंस की शुरुआत 2015 में हुई थी। इस संगठन का उद्देश्य कर्क व मकर रेखा के बीच स्थित उन देशों को एक मंच पर लाने का है जहां सौर ऊर्जा उत्पादन की अपार संभावना है।  