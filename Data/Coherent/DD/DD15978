सत्तर और अस्सी के दशक में रुपहले पर्दे पर अपनी रुमानी अदाओं से लोगों को दीवाना बनाने वाले दिग्गज अभिनेता शशि कपूर का मंगलवार को यहां सांताक्रूज श्मशान घाट पर अंतिम संस्कार किया गया.   लंबे समय से बीमार चल रहे शशि कपूर का सोमवार को यहां कोकिलाबेन धीरुभाई अंबानी अस्पताल में निधन हो गया था. वह 79 वर्ष के थे. उनका यहां करीब बारह बजे कड़ी सुरक्षा के बीच राजकीय सम्मान के साथ अंतिम संस्कार किया गया. करीब पौने बारह बजे एम्बुलेंस से उनका पार्थिव शरीर जुहू में उनके घर से श्मशान घाट लाया गया था. उनके अंतिम संस्कार के मौके पर उनकी तीनों संतान - बेटे कुणाल एवं करण तथा बेटी संजना तथा कपूर परिवार के अन्य सदस्य एवं बड़ी संख्या में फिल्मी हस्तियां मौजूद थीं. पुलिसकर्मियों ने उनके पार्थिव शरीर को तिरंगे में लपेट रखा था, जिसे बाद में कर्मकांड के लिए हटाया गया. हिंदी सिनेमा में चार दशक से अधिक समय गुजारने वाले इन दिवंगत अभिनेता के सम्मान में तीन राउंड गोलियां चलाई गईं. उसके पश्चात एक मिनट का मौन रखा गया और फिर विद्युत शवदाह गृह में उनकी अंत्येष्टि हुई. चक्रवात और भारी वर्षा की चेतावनी के बावजूद सैकड़ों की संख्या में उनके प्रशंसक छाते लेकर और रेनकोट में श्मशान घाट पर पहुंचे थे. अमिताभ बच्चन, अभिषेक बच्चन, श्याम बेनेगल, शाहरुख खान, सैफ अली खान, अयान मुखर्जी, हंसल मेहता, नंदिता दास, लारा दत्ता, उनके पति महेश भूपति, लेखक सलीम खान और महाराष्ट्र के नेता रामदास अठवाले समेत विभिन्न हस्तियों ने उन्हें अंतिम विदाई दी.  सलीम ने ही ‘दीवार फिल्म’ में ‘मेरे पास मां है’ जैसा ऐतहासिक डॉयलॉग दिया था. भावुक बच्चन शशि कपूर के परिवार के सदस्यों से गले लग रहे थे. वह सोमवार को उनके निवास पर भी गए थे.  मंगलवार को शशि कपूर के घर पर प्रार्थना सभा में संजय दत्त, नसीरुद्दीन शाह, अनिल कपूर, आमिर खान आदि फिल्मी सितारे नजर आए. अंतिम संस्कार में राकेश ओमप्रकाश मेहरा, पूनम ढिल्लो, शक्ति कपूर, देव मुखर्जी, सचिन पिलगांवकर, सीमा पहवा, सुप्रिया पाठक, सुरेश ओबरॉय और सरोज खान भी मौजूद थीं. 