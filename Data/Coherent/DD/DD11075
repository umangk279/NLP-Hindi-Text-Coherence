मालदीव में राष्ट्रपति चुनाव परिणाम की औपचारिक घोषणा से पहले ही निवर्तमान राष्ट्रपति अब्दुल्ला यामीन अब्दुल गयूम ने सोमवार को अपनी हार स्वीकार कर ली.  रविवार को हुए चुनाव में विपक्षी उम्मीदवार को 58.3 प्रतिशत वोट मिलने के बाद टीवी पर प्रसारित संबोधन में यामीन ने कहा कि उन्होंने हार स्वीकार ली है और वो सत्ता का शांतिपूर्ण हस्तांतरण सुनिश्चित करेंगे. इससे पहले सुबह करीब 97 प्रतिशत वोटों की गिनती होने के बाद विपक्षी उम्मीदवार 56 वर्षीय इब्राहिम मोहम्मद सालेह ने अपनी जीत का दावा करते हुए कहा था कि ‘यह प्रसन्नता, आशा और इतिहास बनाने का वाला क्षण है.’   हालांकि सालेह का कहना है कि चुनाव प्रक्रिया गड़बड़ियों से पूरी तरह मुक्त नहीं थी. मालदीव के चुनाव आयोग के प्रवक्ता ने कहा कि आधिकारिक चुनाव परिणाम की घोषणा शनिवार तक नहीं की जाएगी. सभी दलों और उम्मीदवारों को चुनाव परिणाम को अदालत में चुनौती देने के लिए एक सप्ताह का समय दिया जा रहा है. भारत ने इन चुनावों का स्वागत किया है. 