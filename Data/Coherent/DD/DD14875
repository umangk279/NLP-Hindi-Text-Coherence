नारी किसी न किसी रूप में समाज के, देश के निर्माण में अहम रोल अदा करती है. देश भी देता है नारी शक्ति को पहचान. हर साल महिला दिवस के मौके पर नारी शक्ति पुरस्कार प्रदान किए जाते हैं. गुरुवार को राष्ट्रपति राम नाथ कोविन्द ने राष्ट्रपति भवन में 34 महिलाओं और संस्थानों को नारी शक्ति सम्मान से नवाजा और कहा की महिलाओं ने अपने आप को हर क्षेत्र में सिद्ध किया है.  अंतरराष्ट्रीय महिला दिवस यानि वो दिन जब हम दुनिया की आधी आबादी के आर्थिक, राजनीतिक और सामाजिक उपलब्धियों को उत्सव के तौर पर मनाते हैं. इस दिन विश्व के विभिन्न क्षेत्रों में महिलाओं के प्रति सम्मान, प्रशंसा और प्यार प्रकट करते हैं. महिलाएं आज राजनीति, प्रशासन, समाज सेवा व अन्य सभी क्षेत्रों में पुरुषों के साथ कंधे से कंधा मिलाकर चल रही हैं. आज वह अपने बुलंद इरादों से अपनी कहानी खुद लिख रही हैं. इन्हीं महिलाओं को सम्मान का प्रतीक है महिला दिवस. राष्ट्रपति राम नाथ कोविन्द ने इस मौके पर राष्ट्रपति भवन में नारी शक्ति सम्मान प्रदान किए. राष्ट्रपति ने 34 महिलाओं और संस्थानों को इस सम्मान से नवाजा. इन महिलाओं में आईएनएसवी तारिणी पर सवार होकर दुनिया के सफर पर निकली नौसेना की छह महिला अधिकारी भी शामिल हैं. इसके अलावा समाज सुधार, विज्ञान, बिजनेस, खेल, मनोरंजन और कला जगत जैसे अलग-अलग क्षेत्रों से संबंध रखने वाली तमाम महिलाओं को सम्मानित किया. राष्ट्रपति ने इन महिलाओं के योगदान को जमकर सराहा और कहा कि बेटियों के जीवन में सुधार लाना हर नागरिक का कर्तव्य है. उपराष्ट्रपति वेंकैया नायडू ने अंतरराष्ट्रीय महिला दिवस के मौके पर महिलाओं को शुभकामनाएं दीं. ट्विटर पर दिए संदेश में उपराष्ट्रपति ने कहा, ‘एक बार फिर महिलाओं ने साबित कर दिया है कि वह पुरुषों से किसी भी क्षेत्र में दूसरे नंबर पर नहीं हैं बल्कि इतना ही नहीं कई मायनों में तो वह पुरुषों से बेहतर हैं. देश के विभिन्न क्षेत्रों में महिलाओं ने सराहनीय कार्य किया है. राजनीतिक, खेल और व्यापार के क्षेत्र में महिलाओं ने अपने आप को सिद्ध किया है.’ पीएम मोदी ने एक के बाद एक कई ट्वीट और वीडियो जारी कर महिला शक्ति को नमन किया. पीएम ने ट्वीट किया, ‘महिला दिवस के अवसर पर नारी शक्ति को शत्-शत् नमन. हमें हमारी नारी शक्ति की उपलब्धियों पर अत्यंत गर्व है.’ सूचना एवं प्रसारण मंत्री स्मृति ईरानी ने इस मौके पर अपने संदेश में कहा कि आज के दौर में महिलाएं अपने दृढ़ निश्चय और मेहनत के बल पर आगे बढ़ रही हैं और अपने सपनों को साकार कर रही हैं. महिला दिवस के मौके पर केंद्रीय कानून मंत्री रविशंकर प्रसाद और केन्द्रीय सूचना एवं प्रसारण मंत्री स्मृति ईरानी ने नई दिल्ली के इंडिया इंटरनेशनल सेंटर में ‘स्त्री स्वाभिमान: महिला स्वास्थ्य और स्वच्छता को बढ़ावा देने के लिए सीएससी पहल’ पर कार्यशाला का उद्घाटन किया. इस मौके पर स्मृति ईरानी ने उन महिलाओं के जज्बे को सलाम किया, जो न सिर्फ अपने सपनों को पूरा करती हैं, बल्कि दूसरों के लिए प्रेरणा हैं. इस मौके पर सीएसई का संचालन करने वाली और उल्लेखनीय कार्य रही 10 महिलाओं को पुरस्कृत किया गया. ये महिलायें समाज में अपनी बराबरी की हिस्सेदारी और दूसरी महिलाओं के जीवन को बेहतर करने में अपने योगदान को लेकर बेहद प्रसन्न नज़र आईं. शाम को सूचना प्रसारण मंत्री ने महिलाओं पर समर्पित प्रकाशन विभाग की पुस्तकों का एक सेट रिलीज किया. अंतरराष्ट्रीय महिला दिवस के अवसर पर केंद्रीय रसायन और उर्वरक मंत्री अनंत कुमार ने 'प्रधानमंत्री भारतीय जनसुविधा परियोजना' के अंतर्गत 'बायोडिग्रेडेबल सेनेटरी नैपकिन' सुविधा की शुरुआत की. महिलाओं के स्वास्थ्य और स्वच्छता के मुद्दों को ध्यान में रखते हुए सरकार ने ये पहल की है, इससे महिलाओं की स्वास्थ्य सुरक्षा को बढ़ावा मिलेगा. कार्मिक मंत्रालय की ओर से महिला दिवस पर आयोजित सम्मेलन में केंद्रीय मंत्री डॉक्टर जितेंद्र सिंह ने कहा कि आज जरूरत सिर्फ महिलाओं को ताकतवर बनाने की नहीं बल्कि उनकी ताकत के सही इस्तेमाल की है. महिला दिवस के मौके पर मुंबई-अहमदाबाद जनशताब्दी एक्सप्रेस में सभी टिकट चेकर महिलाओं को ही रखा गया. इसके अलावा देश भर में तमाम कार्यक्रम आयोजित किए गए. विश्व महिला दिवस का इसका मकसद जहां आधी आबादी की उपलब्‍ध‍ियों को मनाना होता है ताकि दूसरी महिलाओं को इनसे प्रेरणा मिले. वहीं इसका एक उद्देश्‍य जेंडर गैप को दूर करना भी है. पीएम मोदी का कहना है कि 'न्यू इंडिया' का सपना तभी पूरा हो सकेगा जब सामाजिक और आर्थिक लिहाज से महिलाओं की बराबर की भागीदारी हो. जाहिर है इसके लिए सिर्फ सरकारों को नहीं बल्कि समाज को खुद को आगे आकर पहल करनी होगी. 