ऑस्ट्रेलिया ने अगले महीने भारत के खिलाफ होने वाली तीन वनडे की सीरीज के लिए मंगलवार को 14 सदस्यीय टीम की घोषणा की है। टेस्ट में बेहतरीन प्रदर्शन करने वाले मारनस लाहबुशैन को पहली बार वनडे टीम में शामिल किया गया जबकि तेज़ गेंदबाज़ सीन एबॉट पांच साल बाद टीम में वापसी कर रहे है।  इन-फॉर्म ऑस्ट्रेलियाई बल्लेबाज मार्नस लाबूशेन को भारत के खिलाफ तीन मैचों की सीरीज के लिए वनडे टीम में जगह मिली है। ऑस्ट्रेलियाई टीम अगले महीने तीन मैचों की वनडे सीरीज के लिए भारत दौरे पर आएगी, इसके लिए क्रिकेट ऑस्ट्रेलिया ने एरॉन फिंच की कप्तानी वाली 14 सदस्यीय टीम की घोषणा कर दी है। पिछले साल टेस्ट क्रिकेट में डेब्यू करने वाले लाबूशेन लगातार पिछले तीन टेस्ट मैचों में सेंचुरी जड़ चुके है। 25 वर्षीय लाबूशेन इसके अलावा क्वींसलैंड की ओर से घरेलू क्रिकेट में भी शानदार प्रदर्शन कर चुके हैं। चीफ सिलेक्टर ट्रेवर होन्स ने भरोसा जताया है कि लाबूशेन भारतीय पिचों पर शानदार प्रदर्शन करने के लिए पूरी तरह से तैयार हैं। तेज़ गेंदबाज़ सीन एबॉट को पांच साल बाद वनडे टीम में वापसी का मौका मिला है, गौरतलब है कि उन्होंने अपना एक मात्र वनडे अक्टूबर 2014 में पाकिस्तान के खिलाफ खेला था। वहीं एश्टन एगर को भी 18 महीने बाद वनडे टीम में शामिल किया गया है जबकि जोश हेजलवुड को भी टीम में वापसी का मौका मिला है। नए चेहरों को टी20 फॉरमैट में अच्छे प्रदर्शन का तोहफा मिला है। एश्टन टर्नर इंडियन कंडीशन में अच्छा प्रदर्शन कर चुके हैं। चीफ सिलेक्टर होन्स कहना है कि 'सफेद गेंद क्रिकेट के लिए उनकी टीम मजबूत है और उम्मीद हैं कि इससे अगले साल के अंत में ऑस्ट्रेलिया की मेजबानी में होने वाले टी20 विश्व कप के लिए कंगारु टीम मजबूती मिलेगी, इसके साथ 2023 में भारत में होने वाले आईसीसी विश्व कप के लिए भी वे तैयारी कर रहे हैं।' हांलाकि टीम में उस्मान ख्वाजा, शॉन मार्श, ग्लेन मैक्सवेल, मार्कस स्टॉयनिस और नाथन लायन को जगह नहीं मिली है। गौरतलब है कि विश्व कप में ऑस्ट्रेलियाई टीम अपना खिताब नहीं बचा सकी थी और सेमीफाइनल में इंग्लैंड से हारकर टूर्नामेंट से बाहर हो गई थी, जिसके बाद से टीम में बड़े बदलाव देखने को मिले हैं। भारत और ऑस्ट्रेलिया के बीच 14 जनवरी को मुंबई में पहला वनडे खेला जाएगा, दूसरा एकदिवसीय 17 जनवरी को राजकोट में जबकि तीसरा वनडे 19 जनवरी को बेंगलुरु में होंगा।  