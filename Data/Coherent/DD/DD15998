विश्व हॉकी लीग फ़ाइनल में भारत आज जर्मनी के खिलाफ अपना अंतिम पूल मैच खेलेगा। अगले दौर में जगह बनाने के लिए भारत को यह मैच हर हाल में जीतना होगा। पूल-बी में आज इंग्लैंड का सामना ऑस्ट्रेलिया से होगा।   भारतीय हॉकी टीम हॉकी विश्व लीग के अपने अंतिम पूल मैच में आज रियो ओलंपिक की कांस्य पदक विजेता जर्मनी से भिड़ेगी तो उसकी निगाहें सुधरा हुआ प्रदर्शन करने पर होंगी। भारतीय टीम ने अपने पहले मैच में शानदार प्रदर्शन करते हुए विश्व चैम्पियन ऑस्ट्रेलिया के साथ 1-1 से ड्रॉ खेला था। हालांकि दूसरे मैच में टीम ने निराशाजनक खेल दिखाया और उसे कम रैंकिंग वाली इंग्लैंड की टीम के खिलाफ 2-3 से हार का मुंह देखना पड़ा।  अनियमित प्रदर्शन के कारण भारतीय टीम पूल बी में एक अंक के साथ अंतिम स्थान पर है। हालांकि पूल मैच सिर्फ यह निर्धारित करने के लिये हैं कि क्वार्टरफाइनल में कौन किसके साथ खेलेगा, लेकिन भारतीय टीम जर्मनी के खिलाफ मैच में अपने आलोचकों को गलत साबित करना चाहेगी।  