जिन राज्यों में विधानसभा चुनाव होने जा रहे हैं, उनमें चुनावी हलचल और चुनाव प्रचार के साथ-साथ बयानबाज़ी का दौर भी रफ़्तार पकड़ रहा है. बुधवार को संबित पात्रा ने कमलनाथ के वीडिओ को लेकर कांग्रेस पर निशाना साधा, तो वहीं राजस्थान में सचिन पायलट और अशोक गहलोत को लेकर गुटबाज़ी की खबरों के बीच गहलोत को ही सामने आकर सफाई देनी पड़ गई. वहीं मुख्यमंत्री और टीआरएस नेता के चंद्रशेखर राव ने विधानसभा चुनाव के लिए गजवेल सीट से नामांकन भरा.  पांच राज्यों के सियासी घमासान में आरोप-प्रत्यारोप का दौर जारी है. बुधवार को बीजेपी ने मध्यप्रदेश कांग्रेस प्रदेश अध्यक्ष कमलनाथ के एक वीडियो को लेकर जोरदार हमला बोला. वीडियो में कमलनाथ कथित तौर पर कुछ लोगों को आरएसएस के खिलाफ भड़का रहे हैं, साथ ही चुनाव से पूर्व राज्य में सौहार्द बिगाड़ने की कोशिश कर रहे हैं. पार्टी प्रवक्ता संबित पात्रा ने  बयान की निंदा करते हुए कहा कि हिन्दुओं के सामने मुसलमानों को बुरा-भला कहना और मुसलमानों के समाने हिन्दुओं को बुरा-भला कहना कांग्रेस पार्टी की आदत बन गई है. उन्होंने कहा कि कांग्रेस पार्टी देश में फूट डालो और राज करो की राजनीति को लेकर चल रही है. उधर छत्तीसगढ़ में भी प्रचार का काम तेज हो गया है. राज्य में दूसरे चरण के मतदान के लिए धुंआधार रैलियों का दौर जारी है. बीजेपी की ओर से बुधवार को राज्य में प्रचार की कमान संभाली यूपी के मुख्यमंत्री योगी आदित्यनाथ ने तो कांग्रेस की ओर से अध्यक्ष राहुल गांधी सियासी रण में उभरे. राजस्थान में भी सियासी गतिविधियां जोर पकड़ रही हैं. राज्य में कांग्रेस नेतृत्व को लेकर गुटबाज़ी की ख़बरों के बीच अब साफ हो गया है कि आगामी विधानसभा चुनाव में सचिन पायलट और अशोक गहलोत दोनों ही चुनाव लड़ेंगे. इससे पहले दोनों नेताओं के बीच अनबन की अटकलें सामने आ रही थीं. ऐसे में गहलोत ने खुद आगे आकर साफ किया है कि पायलट और वह दोनों नेता विधानसभा का चुनाव लड़ेंगे. इस बीच राज्य में पर्चा भरने का काम जारी है. फुलेरा विधानसभा क्षेत्र से बुधवार को बीजेपी की ओर से निर्मल कुमावत ने नामांकन दाखिल किया. इस अवसर पर उनके साथ केंद्रीय मंत्री कर्नल राज्यवर्धन राठौड़ भी मौजूद रहे. वहीं चुनावी घमासान के बीच दौसा से बीजेपी सांसद हरीश मीणा ने पार्टी छोड़कर कांग्रेस का दामन थाम लिया है. हालांकि बीजेपी का कहना है कि उनके पार्टी छोड़ने से विधानसभा चुनाव में कोई असर नहीं पड़ेगा. वहीं तेलंगाना में भी चुनावी पारा चढ़ रहा है. बुधवार को राज्य के मुख्यमंत्री और टीआरएस नेता के चंद्रशेखर राव ने विधानसभा चुनाव के लिए गजवेल सीट से नामांकन भरा. उन्होंने अपनी जीत का दावा किया. बुधवार को ही कांग्रेस ने राज्य विधानसभा चुनाव के लिए 10 उम्मीदवारों की अपनी दूसरी सूची जारी की. 