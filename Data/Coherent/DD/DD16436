 सुप्रीम कोर्ट ने झारखंड हाई कोर्ट के न्यायाधीश पद के लिए अधिवक्ता की पदोन्नति पर खुफिया ब्यूरो की सूचनाओं को किया खारिज। शीर्ष अदालत ने कहा, पदोन्नत होने वाले न्यायाधीशों की पेशेवर कार्यक्षमता के बारे में खुफिया ब्यूरो नहीं बल्कि उच्चतर न्यायपालिका के वरिष्ठ सदस्य कर सकते हैं बेहतर आकलन।   सुप्रीम कोर्ट के कोलेजियम ने कहा है कि न्यायाधीश के पद पर नियुक्ति के लिये जिन नामों पर विचार होता है, उनकी पेशेवर कार्यक्षमता के बारे में गुप्तचर ब्यूरो द्वारा नहीं बल्कि उच्चतर न्यायपालिका द्वारा ही सबसे बेहतर तरीके से आकलन किया जा सकता है। प्रधान न्यायाधीश दीपक मिश्रा की अध्यक्षता वाली कोलेजियम न्यायाधीशों की समिति ने चार वकीलों में से तीन की झारखण्ड हाई कोर्ट में न्यायाधीश के रूप में नियुक्ति की सिफारिश की है।  इसी दौरान कोलेजियम के सदस्यों ने ये टिप्पणी की। शीर्ष अदालत की कोलेजियम ने झारखण्ड हाई कोर्ट के न्यायाधीश पद पर नियुक्ति के लिये तीन वकीलों राजेश कुमार, अनुभा रावत चौधरी और कैलाश प्रसाद देव को बेंच में पदोन्नति के लिये उपयुक्त पाते हुये उनके नामों की सिफारिश की थी। कोलेजियम ने कहा उनकी वरिष्ठता वर्तमान प्रक्रिया के अनुरूप ही निर्धारित की जाये।  