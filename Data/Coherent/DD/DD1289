बुधवार को हुई कैबिनट की बैठक में सुधारों के साथ ही बुनियादी ढांचे को मजबूत करने के लिए केंद्र सरकार ने कई बड़े फैसले लिए ।   सबसे बड़े फैसले की बात करें तो अंतरिक्ष के क्षेत्र में एतिहासिक सुधारों को लागू करते हुए अंतरिक्ष से जुड़ी गतिविधियों में निजी क्षेत्र की भागीदारी को मंजूरी दी गयी है । ये फैसला देश को आत्मनिर्भर और तकनीकी रूप से उन्नत बनाने में मददगार होगा ।  सरकार ने पशुपालन क्षेत्र में बड़ा फैसला लेते हुए पशुधन योजना के लिए 15,000 करोड़ की मंजूरी दी है । इसके तहत पशुपालन बुनियादी ढांचा विकास निधि की स्थापना होगी । सरकार इस योजना के तहत लाभार्थियों को 3 प्रतिशत ब्याज में छूट देगी । सरकार के मुताबिक इससे न केवल  दुग्ध उत्पादन बढेगा बल्कि निर्यात बढेगा और साथ ही लोगों को रोजगार मिलेगा ।  एक और अहम फैसले में केंद्रीय मंत्रिमंडल ने सहकारी बैंकों को आरबीआई के दायरे में लाने के लिए एक अध्यादेश को मंजूरी दी है । इसके जरिये करीब1540 बैंक RBI की निगरानी में आ जाएंगे । सरकार के इस फैसले से निवेशकों को ये भरोसा होगा कि उनका पैसा सुरक्षित रहेगा । गौरतलब है कि इन बैंकों में 8 करोड़ से ज्यादा खाता धारक हैं और उनका करीब 4.84 लाख करोड़ रुपये जमा है । मुद्रा योजना के तहत कम लोन लेने वालों को भी सरकार ने बड़ी राहत देने का फैसला किया है। 50 हजार तक  शिशु लोन लेने वालों को सरकार बयाज पर 2 फ़ीसदी छूट देगी।  कुल मिलाकर केंद्र की नरेंद्र मोदी सरकार लगातार तमाम क्षेत्रों में सुधारों की प्रक्रिया को गति देकर आम आदमी को राहत पहुंचा रही है तो कई क्षेत्रों में बुनियादी ढांचे का विकास कर लोगों को स्वरोजगार देने का काम कर रही है ।  