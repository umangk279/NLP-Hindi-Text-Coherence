भारतीय निशानेबाज़ अपूर्वी चंदेला ने शानदार प्रदर्शन करते हुए म्यूनिख में चल रही आईएसएसएफ निशानेबाज़ी विश्व कप के 10 मीटर एयर राइफल में गोल्ड मेडल अपने नाम किया.  पिछले साल कॉमनवेल्थ गेम्स में 10 मीटर एयर राइफल में ब्रॉन्ज मेडल जीतने वाली अपूर्वी ने फाइनल में 251 के स्कोर के साथ स्वर्ण पदक हासिल किया. चीन की वांग लुयाओ ने 250.8 के स्कोर के साथ सिल्वर और उनकी हमवतन जू होंग ने 229.4 के स्कोर के साथ ब्रॉन्ज जीता. अपूर्वी और वांग के बीच मुकाबला काफी करीबी रहा जिसमें वह महज 0.1 अंक से आगे थीं. अपूर्वी ने अंत में 10.4 अंक से स्वर्ण हासिल किया, जबकि वांग 10.3 अंक ही बना सकीं. यह अपूर्वी का साल में दूसरा आईएसएसएफ विश्व कप स्वर्ण पदक है, उन्होंने फरवरी में दिल्ली में वर्ल्ड रिकॉर्ड से पहला स्थान हासिल किया था. बीजिंग में दूसरे विश्व कप में वह चौथे स्थान पर रही थीं. यह उनके करियर का चौथा आईएसएसएफ पदक है. 