दिल्ली चुनाव के लिए नामांकन का काम हुआ पूरा, आखिरी दिन सीएम अरविंद केजरीवाल ने नई दिल्ली सीट से भरा पर्चा, कई और उम्मीदवारों ने किया नामांकन, आप विधायक कमांडो सुरेंद्र ने दिया पार्टी से इस्तीफा, एनसीपी से लडेंगे चुनाव, बीजेपी इस बार जेडीयू और एलजेपी के साथ लड़ रही है चुनाव.    दिल्ली विधानसभा चुनाव  नामांकन के आखिरी दिन  मंगलवार को  मुख्यमंत्री अरविन्द केजरीवाल ने को नई दिल्ली सीट से पर्चा भरा । नई दिल्ली विधानसभा सीट से बीजेपी ने दिल्ली इकाई के युवा मोर्चा अध्यक्ष सुनील यादव को उतारा है । उन्होंने भी आखिरी दिन पर्चा भरा ।  कांग्रेस ने अपने एनएसयूआई दिल्ली के अध्यक्ष रहे रोमेश सभरवाल को मैदान में उतारा है। उन्होंने भी आखिरी दिन पर्चा भरा ।  बीजेपी नेता तेजिंदर बग्गा ने भी हरिनगर सीट से पर्चा भरा। नामांकन के आखिरी दिन आम आदमी पार्टी को बड़ा झटका लगा। दिल्ली कैंट से आप विधायक कमांडो सुरेंद्र ने पार्टी से इस्तीफा दे दिया है। कमांडो सुरेंद्र टिकट नहीं मिलने की वजह से नाराज चल रहे थे और अब वह एनसीपी के टिकट पर चुनाव मैदान में उतर रहे हैं । दिल्ली चुनाव में इस बार खास बात ये है कि बीजेपी और कांग्रेस दोनों ही पूर्वांचली वोटर्स को अपने पाले में लाने के लिए बिहार के क्षेत्रीय दलों के साथ गठबंधन में चुनाव लड़ रहे हैं। कांग्रेस ने जहां आरजेडी को चार सीटें दी है वहीं बीजेपी ने जेडीयू को दो और एलजेपी को एक सीट दी है।  इस बीच चुनाव आयोग ने  मतदाता जागरूकता अभियान को और गति देने की रणनीति बनाई है। चुनाव आयोग इस बार 30 कम मतदान वाले विधानसभाओं में जन-अभियान के जरिए मत प्रतिशत बढ़ाने का प्रयास कर रहा है। दिल्ली विधानसभा चुनाव में 8 फरवरी को 70 सीटों पर मतदान होना है और 11 फरवरी को नतीजे आएंगे।  