कर्नाटक में भाजपा के नव-निर्वाचित मुख्यमंत्री बीएस येदियुरप्पा को शनिवार शाम 4 बजे विधानसभा में अपना बहुमत साबित करना होगा. यह फैसला शुक्रवार को सुप्रीम कोर्ट की तीन जजों की विशेष खंडपीठ ने सुनाया. इससे पहले राज्यपाल वजूभाई वाला ने येदियुरप्पा को 15 दिन में बहुमत साबित करने के लिए कहा था. लेकिन कांग्रेस और जेडीएस ने कर्नाटक में सबसे बड़ी पार्टी भाजपा को सरकार बनाने का न्योता देने के राज्यपाल के फैसले को सुप्रीम कोर्ट में चुनौती दी थी, जिसके बाद इस मामले की सुनवाई सुप्रीम कोर्ट कर रहा था और कोर्ट ने इस विवाद पर विराम लगाते हुए भाजपा सरकार को शनिवार शाम तक बहुमत साबित करने का आदेश दिया. अब कोर्ट के फैसले को भी दोनों ही पक्ष अपने-अपने हक में दिया फैसला बता रहे हैं. बीजेपी का दावा है कि वह सदन में अपना बहुमत साबित कर लेगी, जबकि कांग्रेस-जेडीएस कह रहे हैं कि सदन के शक्ति परीक्षण में उनकी जीत होगी.  कर्नाटक में खंडित जनादेश के बाद से जारी सियासी घमासान में नया मोड़ आ गया है. सुप्रीम कोर्ट ने राज्य के मुख्यमंत्री बीएस येदियुरप्पा को शनिवार शाम चार बजे सदन में बहुमत साबित करने के लिए कहा है. राज्यपाल वजूभाई वाला ने येदियुरप्पा को 15 दिन के भीतर बहुमत सिद्ध करने को कहा था लेकिन सुप्रीम कोर्ट ने इस अवधि को कम करते हुए शनिवार को ही बहुमत साबित करने को कहा है. न्यायमूर्ति एके सीकरी, न्यायमूर्ति एसए बोबडे और न्यायमूर्ति अशोक भूषण की तीन सदस्यीय विशेष खंडपीठ ने कहा, सदन को फैसला लेने दें और सबसे अच्छा तरीका शक्ति परीक्षण होगा.  कर्नाटक में सरकार बनाने के लिए बीजेपी को आमंत्रित करने के राज्यपाल के फैसले को चुनौती देने वाली कांग्रेस-जेडीएस की याचिका पर गुरुवार सुबह तक सुनवाई के बाद सर्वोच्च अदालत ने शुक्रवार साढ़े दस बजे मामले की आगे सुनवाई का समय निर्धारित किया था. मामले में एक घंटे से अधिक समय तक सुनवाई चली और उसके बाद कोर्ट ने अपना फैसला सुनाया. सुनवाई के दौरान  बीएस येदियुरप्पा की ओर से न्यायालय में वह पत्र पेश किए थे, जो उन्होंने सरकार बनाने का दावा करते हुए प्रदेश के राज्यपाल वजूभाई वाला को भेजे थे. कोर्ट के आदेश की बात करें तो, शक्ति परीक्षण के मामले में सदन के अस्थाई अध्यक्ष कानून के अनुसार निर्णय करेंगे. कोर्ट ने राज्यपाल और राज्य सरकार को निर्देश दिया कि शक्ति परीक्षण होने तक विधानसभा के लिए किसी भी एंग्लो-इंडियन को मनोनीत नहीं किया जाए. कोर्ट ने यह निर्देश भी दिया कि शक्ति परीक्षण होने और बहुमत साबित होने तक नवगठित राज्य सरकार कोई भी बड़ा नीतिगत निर्णय नहीं ले. अदालत ने राज्य के पुलिस महानिदेशक को निर्देश दिया कि वह विधान सभा परिसर के आसपास समुचित सुरक्षा व्यवस्था सुनिश्चित करें. बहुमत परीक्षण गुप्त मतदान से नहीं होगा.  पीठ ने कहा कि राज्यपाल को सौंपे गए येदियुरप्पा के पत्रों की संवैधानिक वैधता के सवाल पर बाद में विचार किया जाएगा. कोर्ट में कांग्रेस की ओर से अभिषेक मनु सिंघवी और बीजेपी की ओर से पूर्व अटॉर्नी जनरल मुकुल रोहतगी ने दलीलें रखीं. सबसे पहले कोर्ट ने बीजेपी के वकील से राज्यपाल को दी गई चिट्ठी मांगी जिस पर मुकुल रोहतगी ने दो चिट्ठियां सुप्रीम कोर्ट की बेंच को सौंपी.  मुकुल रोहतगी ने कोर्ट को बताया कि  कांग्रेस और जेडीएस के बीच चुनाव पूर्व कोई गठबंधन नहीं हुआ था और चुनाव के बाद उन्होंने एक ‘नापाक’ गठबंधन बनाया है. रोहतगी ने कहा कि येदियुरप्पा कर्नाटक के सबसे बड़े दल बीजेपी के नेता हैं. उनके और उनके पास जरूरी विधायकों का समर्थन है और वे सदन में बहुमत साबित करने को तैयार हैं. कांग्रेस की तरफ से पेश वकील अभिषेक मनु सिंघवी ने कहा, सुप्रीम कोर्ट को फैसला करना चाहिए कि बहुमत साबित करने का पहला मौका किसे मिलना चाहिए. पीठ में शामिल जस्टिस सीकरी ने कहा कि ये नंबरों का खेल है जिसके पास नंबर होगा वो सरकार बनाएगा. जस्टिस सीकरी ने कहा कि यहां भी दो हिस्से हैं. राज्यपाल के फैसले को परखा जाए या फिर शनिवार को ही फ्लोर टेस्ट कराया जाए. फ्लोर टेस्ट ही सबसे अच्छा विकल्प नजर आ रहा है. कर्नाटक के मुख्यमंत्री बी एस येदियुरप्पा ने शक्ति परीक्षण पर उच्चतम न्यायालय के आदेश का स्वागत करते हुए कहा कि वह राज्य विधानसभा में बहुमत साबित करने को लेकर सौ फीसदी आश्वस्त हैं, तो वहीं कांग्रेस का भी दावा है कि वो बहुमत साबित कर देगी. कांग्रेस सुप्रीम कोर्ट के फैसले को अपनी जीत बता रही है लेकिन बीजेपी का कहना है कि कांग्रेस ने अपनी याचिका में जो दोनों मांगे रखी हैं उनको कोर्ट ने नहीं माना है. जब दोनों मांग खारिज हुईं तो फिर जीत कैसी. कोर्ट के फैसले के बाद आरोप-प्रत्यारोप भले ही जारी हैं लेकिन अब सबको इंतजार है शनिवार शाम चार बजे का जब सदन में ये तय हो जाएगा कि येदियुरप्पा सरकार का सदन में बहुमत है या नहीं.  