भारत और इंग्लैंड के बीच बर्मिंघम में खेला गया पहला टेस्ट मुक़ाबला इंग्लैंड ने 31 रन से जीत लिया है. भारतीय टीम को जीत के लिए 194 रन की ज़रूरत थी लेकिन टीम अपनी दूसरी पारी में 162 रन पर सिमट गई. दोनों टीमों के बीच दूसरा टेस्ट मुक़ाबला अब 9 अगस्त से लंदन में खेला जाएगा.  बर्मिंघम में सिंघम बनकर सामने आने का विराट कोहली का सपना चौथे दिन चूर-चूर हो गया. चौथे दिन जीत के लिए 84 रन की ज़रूरत थी और ज़रूरत इस बात की थी कि विकेट पर टिककर इस सफ़र को तय किया जाए लेकिन दिनेश कार्तिक इस कसौटी पर खरे नहीं उतरे. कार्तिक को जेम्स एंडरसन ने 20 पर चलता किया. उम्मीद भारतीय कप्तान विराट कोहली और हार्दिक पांड्या पर टिकी. दोनों ने संभलकर बल्लेबाज़ी भी की. कोहली पहली पारी की तरह रंग में दिखे और एंडरसन की गेंद पर चौका जड़कर अर्धशतक पूरा किया. बेन स्टोक्स की गेंद पर 51 के स्कोर पर विराट का विकेट सामने आते ही टीम इंडिया के लिए जीत की तस्वीर बेहद धुंधली होती चली गई. इसके बाद इंग्लिश गेंदबाज़ों के लिए स्थिति आसान होती गई और भारत ने जल्दी-जल्दी अपने दो विकेट और खो दिए. आख़िरी उम्मीद के तौर पर हार्दिक पांड्या ज़रूर क्रीज़ पर मौजूद थे लेकिन पांड्या भी 31 के स्कोर पर बेन स्टोक्स का ही शिकार बने. पांड्या के विकेट के साथ ही इंग्लिश टीम ने बर्मिंघम टेस्ट पर अपना कब्ज़ा जमा लिया और भारत के ख़ाते में 31 रन से हार लिख गई. इंग्लैंड की ओर से दूसरी पारी में बेन स्टोक्स ने 4 विकेट लिए. 