आज प्रधानमंत्री नरेंद्र मोदी 'मन की बात' कार्यक्रम के 38वें संस्करण में अपने विचार देशवासियों से साझा करेंगे।   गुजरात में  26 नवंबर को पूरे राज्य में बीजेपी कार्यकर्ता चाय पीते हुए प्रधानमंत्री के लोकप्रिय रेडियो कार्यक्रम 'मन की बात' सुनेंगे। बीजेपी के गुजरात प्रभारी भूपेंद्र यादव ने के मुताबिक प्रधानमंत्री के दौरे से पहले बीजेपी कार्यकर्ता चाय पर 'मन की बात' कार्यक्रम से लोगों को जोड़ने का काम करेंगे।     गुजरात विधानसभा चुनावों के लिए जोर शोर से जुटी भारतीय जनता पार्टी रविवार से महा चुनाव प्रचार अभियान शुरू करेगी। प्रधानमंत्री नरेंद्र मोदी के मन की बात कार्यक्रम से राज्य में व्यापक जन संवाद स्थापित करेंगे। लोक सभा चुनाव में चाय पर चर्चा से एक कदम और आगे बढ़ते हुए प्रधानमंत्री के लोकप्रिय जन संवाद कार्यक्रम-- मन की बात को भी बीजेपी गुजरात चुनाव में  जन संवाद के लिए शामिल कर रही है। भूपेन्द्र यादव ने कहा- "26 नवंबर की सुबह हमने "मन की बात, चाय के साथ" का आयोजन किया है। इसमें हमारे कार्यकर्ता प्रधानमंत्री के रेडियो कार्यक्रम को सभी 50,000 मतदान केंद्रों पर सुनेंगे और साथ चाय भी पिएंगे। इस अभ्यास का मकसद लोगों के साथ सीधा संवाद स्थापित करना है।'' "मन की बात चाय के साथ" आयोजन ठीक एक दिन बाद यानी 27 नवंबर और फिर 29 नवंबर को प्रधानमंत्री नरेन्द्र  मोदी गुजरात विधानसभा चुनाव उतरेगें। प्रधानमंत्री का दो दिनों में कई जनसभाओं को संबोधित करने का कार्यक्रम है। गुजरात विधानसभा चुनाव में आक्रामक रूख अपना रही कांग्रेस को करारा जवाब देने के लिए भाजपा कोई कोर कसर नहीं छोड़ रही। गुजरात की सभी 182 विधानसभा सीटों पर बीजेपी के दिग्गज नेता मैदान में उतरेंगे। पीएम मोदी, अमित शाह, केंद्रीय मंत्रियों सहित वरिष्ठ नेता प्रचार अभियान में हिस्सा लेंगे। बीजेपी ने चुनावी प्रचार के लिए नेताओं की लिस्ट जारी की है। इसमें बीजेपी अध्यक्ष अमित शाह, केंद्रीय मंत्री अरुण जेटली, सीएम विजय रुपाणी के साथ ही उमा भारती, स्मृति ईरानी, धर्मेंद्र प्रधान, मनोज तिवारी समेत कई बड़े नेता शामिल हैं। पार्टी के अभियान के तहत बीजेपी अध्यक्ष अमित शाह (दरियापुर), अरुण जेटली (साबरमती), पार्टी के संगठन महामंत्री रामलाल (एलिस ब्रिज), धर्मेंद्र प्रधान (सूरत), उमा भारती (वडोदरा), स्मृति ईरानी (जूनागढ़), मनोज तिवारी (सूरत वेस्ट), परेश रावल (राजकोट वेस्ट), विजय रुपाणी (पंचमहल), नितिन पटेल (मेहसाणा), आनंदीबेन पटेल (वलसाड) से इस महाप्रचार अभियान की शुरूआत करेंगी।  इसके अलावा संगठन के दर्जनों पदाधिकारी अलग अलग विधानसभा क्षेत्रों में चुनाव प्रचार को और अधिक धार देने की कोशिश में लगेंगे।  भाजपा की कोशिश है कि राज्य के सभी 50 हजार 128 बूथों पर भाजपा के छोटे बडे नेता पहुंचें जिससे जन संवाद के ज़रिए जनमत हासिल दो दशक से जारी विजय के अश्वमेध के रथ को सरपट दौड़ाया जा सके।  