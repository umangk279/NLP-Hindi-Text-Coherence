पटना की एनआईए कोर्ट ने इंडियन मुजाहिद्दीन के 5 आतंकवादियों को उम्रकैद की सजा सुनाई है. इन पांचों आतंकवादियों ने बिहार में बोधगया के महोबोधि मंदिर परिसर में जुलाई, 2013 में सिलसिलेवार बम धमाके किए थे. रांची का रहने वाला आतंकी हैदर अली इन पांचों आतंकवादियों का सरगना है.    बिहार में बोधगया के महाबोधि मंदिर परिसर में हुए सिलसिलेवार बम विस्फोट मामले में पटना की NIA कोर्ट ने दोषी करार दिए गए इंडियन मुजाहिदीन के पांचों आतंकियों को शुक्रवार को उम्रकैद की सजा सुनाई. इस आतंकी हमले की सुनवाई करते हुए पटना की एनआईए कोर्ट ने  चार साल 10 महीने और 19 दिन में अपना फैसला सुनाया. एनआईए कोर्ट के विशेष जज मनोज कुमार ने पिछले महीने की 25 तारीख को अपना फैसला सुनाते हुए पांचों आरोपियों को दोषी करार दिया था जबकि सज़ा का ऐलान शुक्रवार को किया गया. इससे पहले कोर्ट ने 11 मई, 2018 को दोनों पक्षों की दलीलें पूरी होने के बाद अपना फैसला सुरक्षित रख लिया था. 7 जुलाई, 2013 की सुबह बोधगया का महाबोधि मंदिर परिसर एक के बाद एक 10 सिलसिलेवार धमाकों से दहल उठा था. पांच धमाके महाबोधि मंदिर परिसर के भीतर हुए थे, तीन तेरगर मठ में हुए थे जहां करीब 200 प्रशिक्षु भिक्षु रहते थे और एक-एक धमाका 80 फुट की बुद्ध प्रतिमा के पास और बाईपास के करीब बस स्टैंड पर हुआ था. इन बम धमाकों में 2 बौद्ध भिक्षुओं सहित 7 लोग घायल हुए थे. पांचों दोषियों को सज़ा सुनाने के कोर्ट के इस फैसले के साथ ही रांची के रहने वाले हैदर अली, इम्तियाज अंसारी, मुजीबुल्लाह अंसारी और छत्तीसगढ़ की राजधानी रायपुर के रहने वाले उमर सिद्दीकी और अजहर कुरैशी अब अपना पूरा जीवन सलाखों के पीछे काटेंगे. एनआईए की जांच के मुताबिक सीरियल ब्लास्ट का सरगना हैदर अली था. विस्फोट के बाद सुरक्षाबलों ने तीन ज़िंदा बम बरामद किए थे, जिन्हें बाद में निष्क्रिय किया गया. 