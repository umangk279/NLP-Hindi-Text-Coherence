अंतरराष्ट्रीय व्यापार को लेकर अमेरिका और चीन के बीच तनातनी जारी। अमेरिकी राष्ट्रपति डोनाल्ड ट्रंप ने करीब 50 अरब डालर मूल्य के चीनी सामान पर 25 फीसदी शुल्क लगाया, साथ ही बीजिंग पर बौद्धिक संपदा की चोरी का लगाया आरोप। चीन ने दी बदले की कार्रवाई की चेतावनी।    अमेरिका के राष्ट्रपति डोनाल्ड ट्रंप ने चीन से आयातित कुछ उत्पादों पर शुल्क लगाने को मंजूरी दी। इसके तहत चीन से आने वाले 50 अरब डॉलर मूल्य के सामान पर 25 प्रतिशत शुल्क लगाया जाएगा। इसके साथ ही दुनिया की दो प्रमुख अर्थव्यवस्थाओं में व्यापार युद्ध की आशंका बढ़ गयी है। राष्ट्रपति ट्रंप ने चीन पर बौद्धिक संपदा की चोरी और अनुचित व्यापार व्यवहार का आरोप लगाते हुए ये कदम उठाया है। हालांकि खुद अमेरिका के उद्योग जगत ने राष्ट्रपति के इस कदम पर निराशा जताते हुए कहा है कि इसकी मार अंतत: अमेरिकी नागरिकों पर ही पड़ेगी। राष्ट्रपति ट्रंप ने कहा कि इसमें ‘मेड इन चीन 2025’ से जुड़ी रणनीतिक योजना के तहत आने वाले सामान शामिल हैं। उधर, ट्रंप के कदम के जवाब में चीन ने त्वरित प्रतिक्रिया देते हुए जवाबी कार्रवाई की चेतावनी दी है। चीन ने कहा कि वह जल्दी ही जवाबी कदम उठाएगा। 