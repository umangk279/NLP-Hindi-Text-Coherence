रूस के एक प्रतिनिधिमंडल ने सूचना एवं प्रसारण सचिव अमित खरे से की मुलाकात, बदलते दौर में दोनों देशों के बीच मीडिया संबंधों को मजबूत बनाने पर चर्चा  मीडिया सहयोग के लिए वार्षिक भारत रुस मंच बनाने पर सहमति।  रूस के डिजिटल विकास, संचार और मास मीडिया के उपमंत्री एलेक्सी वॉलीन के नेतृत्व में एक प्रतिनिधिमंडल ने गुरुवार को सूचना एवं प्रसारण मंत्रालय के सचिव अमित खरे से नई दिल्ली में मुलाकात की। भारत में रूस के राजदूत निकोले कुदाशेव भी इस मौके पर मौजूद थे। बैठक में उपस्थित सभी प्रतिनिधियों ने भारत और रुस के बीच मीडिया सहयोग के लिए वार्षिक भारत रुस मंच बनाने पर सहमति जताई। एलेक्सी वॉलीन ने रुस में भारतीय हिन्दी सिनेमा की लोकप्रियता के बारें में बताया और रुस में हिन्दी फिल्मों के लिए चल रहे चौबीस घंटे के विशेष चैनल के बारे में भी जानकारी दी। बैठक में दोनों देशों के पत्रकारों के बीच बेहतर और मजबूत संबंधों पर जोर दिया गया। सूचना एवं प्रसारण मंत्रालय के सचिव अमित खरे ने बाताया कि अगले साल भारत में अंतरराष्ट्रीय फिल्म महोत्सव के गोल्डन जुबली एडिशन का आयोजन किया जाएगा। अमित खरे ने कहा कि यह महोत्सव सभी देशों को रचनात्मकता के जरिए अपने देशों में निर्मित होने वाले फिल्मों की उत्कृष्टता को वैश्विक स्तर पर रखने का अवसर प्रदान करता है।   बैठक में सूचना एवं प्रसारण मंत्रालय के संयुक्त सचिव विक्रम सहाय, दूरदर्शन की महानिदेशक सुप्रिया साहू, ऑल इंडिया रेडियो के महानिदेशक एफ. शहरयार, डीडी न्यूज के महानिदेशक मंयक अग्रवाल, डीएफएफ के अपर महानिदेशक चैतन्य प्रसाद और एआईआर न्यूज के अपर महानिदेशक जेपी मट्टू सिंह ने हिस्सा लिया।  