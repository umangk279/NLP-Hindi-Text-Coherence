जम्मू-कश्मीर के अनंतनाग में सुरक्षा बलों ने दो आतंकियों को ढेर कर दिया। मारे गए आतंकियों में पुलवामा हमले के साज़िशकर्ताओं में शामिल सज्जाद भट भी शामिल है। इस मुठभेड़ में एक जवान शहीद हुआ और एक अन्य घायल है। वहीं कल शहीद हुए मेजर केतन शर्मा को रक्षा मंत्री राजनाथ सिंह श्रद्धांजलि दी।  जम्मू-कश्मीर के अनंतनाग में आज सुबह सुरक्षाबलों को बड़ी कामयाबी हाथ लगी है। माना जा रहा है कि इस मुठभेड़ में पुलवामा आतंकी हमले के मुख्य साजिशकर्ताओं में से एक और जैश आतंकी सज्जाद भट को सुरक्षाबलों ने ढेर कर दिया है। बता दें कि पुलवामा हमले के बाद से ही सज्जाद भट सुरक्षाबलों के निशाने पर था। इसके अलावा इस एनकाउंटर में एक अन्य आतंकी भी मारा गया है। हालांकि सेना का एक जवान भी इस अभियान में शहीद हुआ है। सुरक्षाबल इलाके की घेराबंदी कर तलाशी ले रहे हैं। अब तक तलाशी के दौरान आतंकियों के ठिकाने से भारी मात्रा में हथियार और गोला बारूद बरामद किया गया है।   