कोलंबिया के एंटिओक्विया इलाके में सेना का हेलीकॉप्टर दुर्घटनाग्रस्त हो गया जिसमें सवार कम से कम सात लोगों की मौत हो गई।     कोलंबिया की सेना ने एक बयान में कहा कि एमआई-17 हेलीकॉप्टर, जिसमें 10 लोग सवार थे, मंगलवार सुबह 9.40 बजे दुर्घटना का शिकार हो गया। हेलीकॉप्टर कॉकासिया कस्बे के आसपास एक मिशन पर निकला था।  हेलीकॉप्टर में सवार अन्य तीन लापता लोगों को खोजने के लिए अभियान चलाया जा रहा है। सेना ने कहा है कि हेलीकॉप्टर में चार क्रू सदस्य व छह यात्री थे। फोर्थ ब्रिगेड के कमांडर जनरल जुआन कार्लोस रमीरेज त्रुजिलो ने मीडिया को बताया कि खराब मौसम की स्थितियों ने खोज अभियान मुश्किल कर दिया है लेकिन अन्य तीन लापता लोगों को खोजने तक अभियान जारी रहेगा। कोलंबिया के राष्ट्रपति जुआन मैनुएल सांतोस ने ट्विटर पर लिखा, “एंटिओक्विया, सेगाविया में सैन्य हेलीकॉप्टर में सवार क्रू सदस्य व यात्रियों की मौत की खबर सुनकर बेहद दुख हुआ। पीड़ितों के परिवारों के लिए मेरी गहरी संवेदनाएं हैं।” 