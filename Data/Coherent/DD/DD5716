बीएसपी सुप्रीमो ने प्रशासन की अनुमति के बिना कश्मीर जाने पर की  कांग्रेस और अन्य विपक्षी नेताओं की आलोचना, कहा अनुच्छेद 370 की समाप्ति के बाद कश्मीर में हालात सामान्य होने में लगेगा थोड़ा समय.  बीएसपी सुप्रीमो ने प्रशासन की अनुमति के बिना कश्मीर जाने पर कांग्रेस और अन्य विपक्षी नेताओं की आलोचना की है। ट्वीट में मायावती ने कहा जैसाकि विदित है कि बाबा साहेब डा. भीमराव अम्बेडकर हमेशा ही देश की समानता, एकता व अखण्डता के पक्षधर रहे हैं इसलिए वे जम्मू-कश्मीर राज्य में अलग से धारा 370 का प्रावधान करने के कतई भी पक्ष में नहीं थे। इसी खास वजह से बीएसपी ने संसद में इस धारा को हटाये जाने का समर्थन किया।  लेकिन देश में संविधान लागू होने के लगभग 69 वर्षों के उपरान्त इस धारा 370 की समाप्ति के बाद अब वहाँ पर हालात सामान्य होने में थोड़ा समय अवश्य ही लगेगा। इसका थोड़ा इंतजार किया जाए तो बेहतर है, जिसको माननीय कोर्ट ने भी माना है।   ऐसे में अभी हाल ही में बिना अनुमति के कांग्रेस व अन्य पार्टियों के नेताओं का कश्मीर जाना, क्या केन्द्र व वहां के गवर्नर को राजनीति करने का मौका देने जैसा इनका यह कदम नहीं है? वहाँ पर जाने से पहले इस पर भी थोड़ा विचार कर लिया जाता, तो यह उचित होता  । 