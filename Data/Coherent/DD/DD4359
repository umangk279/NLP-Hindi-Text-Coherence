केंद्रीय ग्रामीण विकास मंत्री नरेन्‍द्र सिंह तोमर ने आज दिल्ली में चल रहे 39वें भारत अंतरराष्ट्रीय व्यापार मेले में सरस मेले का औपचारिक रूप से उद्घाटन किया। इस मौके पर ग्रामीण विकास राज्य मंत्री साध्वी निरंजन ज्योति भी मौजूद थीं।  दिल्ली के प्रगति मैदान में चल रहे 39वें भारत अंतरराष्ट्रीय व्यापार मेले में ग्रामीण विकास मंत्रालय द्वारा सरस मेले का आयोजन किया गया है। इस मेले का केंद्रीय ग्रामीण विकास मंत्री नरेन्‍द्र सिंह तोमर ने औपचारिक रूप से उद्घाटन किया। उनके साथ ग्रामीण विकास राज्य मंत्री साध्वी निरंजन ज्योति भी मौजूद रहीं। सरस मेले में आईं देशभर की महिला उद्यमियों को संबोधित करते हुए ग्रामीण विकास मंत्री नरेन्‍द्र सिंह तोमर ने कहा कि प्रधानमंत्री नरेंद्र मोदी दो बातों पर बल देते हैं एक तो बहनों का सशक्तिकरण हो और दूसरा गरीबी मुक्त भारत हो। उन्होंने कहा कि आज स्वंय सहायता समूह से सात करोड़ बहनें जुड़ चुकी हैं और ये संख्या दस करोड़ हो इसके लिए मंत्रालय काम कर रहा है। इस मौके पर सरस मेले का अवलोकन करते हुए केंद्रीय ग्रामीण विकास राज्य मंत्री साध्वी निरंजन ज्योति ने मेला देखने आने वाले सभी दर्शकों और दिल्ली वालों से सरस मेले में खरीदारी करने की अपील की। सरस मेसे मेले में 24 राज्यों के 128 स्टॉल लगाए गए हैं। इनमें विशेष रुप से आंध्र प्रदेश की महिलाओं द्वारा तैयार की गई अद्भुत चित्रकारी तो कहीं मिट्टी की बोतलें, गिलास और कढाई आकर्षित कर रही है तो कहीं सिक्किम की ऑरगनिक अदरक लोगो को लुभा रही है तो कहीं छत्तीसगढ़ की ढोकरा कला अपनी अलग छाप छोड़ रही है। यहां एक तरफ जहां जम्मू-कश्मीर के उत्पाद अपनी अलग पहचान दर्ज करा रहे हैं तो दूसरी तरफ गुजरात की मिट्टी की चिड़ियां चहक रही है। देश के अलग-अलग हिस्सों से आईँ ये महिला उद्यमी मेले का हिस्सा बन काफी उत्साहित हैं। मेले में राज्य दिवस समारोह के तहत उत्तराखंड ने भी अपना राज्य दिवस समारोह मनाया जिसमें कलाकारों ने उत्तराखंड की अद्भूत प्रस्तुति दी।  गिरीश निशाना   