राष्ट्रीय जांच एजेंसी एनआईए के अनुरोध पर विवादास्पद इस्लामिक उपदेशक और आतंक के विपोषण के मामलों से कथित तौर पर जुड़े जाकिर नाइक का पासपोर्ट रद्द कर दिया गया है।   एनआईए के अधिकारियों ने कहा कि 13 जुलाई को व्यक्तिगत पेशी के लिये जारी कारण बताओ नोटिस पर जब 51 वर्षीय नाइक की तरफ से कोई जवाब नहीं आया तो मुंबई के क्षेत्रीय पासपोर्ट कार्यालय द्वारा उसके यात्रा दस्तावेज को रद्द कर दिया गया। उन्होंने कहा कि नाइक को दिये गये नोटिस में पूछा गया था कि उसके खिलाफ लंबित विभिन्न मामलों की जांच को देखते हुये उसका पासपोर्ट क्यों रद्द नहीं किया जाना चाहिये। मध्यपूर्व की गतिविधियों से जुड़े एक ऑनलाइन समाचार पोर्टल  मिडिल ईस्ट मॉनीटर के मुताबिक नाइक को सउुदी अरब की नागरिकता पहले ही दी जा चुकी है। हालांकि इसकी अब तक स्वतंत्र रूप से पुष्टि नहीं हो पाई है।  नाइक ने पिछले साल जनवरी में ही अपने पासपोर्ट का नवीनीकरण कराया था और उसकी वैधता 10 साल है। एनआईए ने 18 नवंबर 2016 को नाइक के खिलाफ अपनी मुंबई शाखा में भारतीय दंड संहिता और गैरकानूनी गतिविधि निरोधक अधिनियम की विभिन्न धाराओं के तहत मामला दर्ज किया था। उसके संगठन, इस्लामिक रिसर्च फाउंडेशन आईआरएफ को सरकार ने मामला दर्ज करने के एक दिन पहले ही गैरकानूनी घोषित कर दिया था। 