लोकसभा चुनाव के चौथे चरण के लिए प्रचार हुआ समाप्त। प्रधानमंत्री ने उत्तर प्रदेश के सीतापुर में की चुनावी रैली। कांग्रेस अध्यक्ष राहुल गांधी और महासचिव प्रियंका गांधी ने भी उत्तर प्रदेश में कई जगहों पर की जनसभाएं।  29 अप्रैल को होने वाले लोकसभा चुनाव के लिए प्रचार अभियान शनिवार शाम समाप्त हो गया। सभी दलों के शीर्ष नेताओं समेत पार्टी प्रत्याशियों ने मतदाताओं को अपने पक्ष में करने के लिए एडी चोटी का जोर लगा दिया। चौथे चरण में कुल 8 राज्यों के 71 सीटों पर चुनाव होगा। इस चरण में करीब 12 करोड़ 79 लाख मतदाता 945 उम्मीदवारों के भाग्य का फैसला करेंगे। चौथे चरण में 7 करोड़ 49 लाख पुरूष मतदाता हैं जबकि 6 करोड़ से अधिक महिला मतदाता इस चरण में वोट डालेंगे। 71 सीटों में बिहार के 5, मध्यप्रदेश में 6, महाराष्ट्र में 17, ओडिशा में 6, राजस्थान की 13, उत्तर प्रदेश में 13, पश्चिम बंगाल में 7 और झारखंड के 2 सीटों पर चुनाव होगा। इस बीच झारखंड मुक्ति मोर्चा ने लोकसभा चुनाव के लिए अपना घोषणा पत्र जारी कर दिया है। इस मौक़े पर पार्टी नेता हेमंत सोरेन मौजूद रहे। पार्टी ने अपने घोषणा-पत्र को "उठो लड़ो बदलो " का नाम दिया है। इस मौके पर हेमंत सोरेन ने कहा कि हमारी पार्टी झारखंड मुक्ति मोर्चा ने अपने घोषणा-पत्र में गरीबों और पिछडों के विकास पर विशेष ध्यान दिया है। साथ ही उन्होंने कहा कि जल-जंगल की लड़ाई और देश में बेरोजगारी के खिलाफ भी हम संघर्ष करते रहेंगे।  