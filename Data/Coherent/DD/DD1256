देश में कोरोना वायरस के मामले भले ही एक दिन में रिकॉर्ड तेजी से बढ़ रहे हों लेकिन इस बीच भारत के लिए एक अच्छी खबर भी है. देश में ठीक हुए मरीजों की रफ्तार भी काफी तेजी से बढ़ रही है. केंद्रीय स्वास्थ्य एवं परिवार कल्याण मंत्रालय के ताजा आंकड़ों के मुताबिक देश में फिलहाल कोरोना वायरस के सक्रिय मामलों और ठीक हुए मरीजों के बीच का अंतर तेजी से बढ़कर 1.11 लाख से ज्यादा हो गया है.  देश में अभी सक्रिय मामलों के मुकाबले ठीक हुए मरीजों की संख्या 1.11 लाख ज्यादा है. स्वास्थ्य मंत्रालय के अनुसार देश में कोरोना वायरस की रिकवरी दर भी तेजी से बढ़ रही है. देश में फिलहाल कोरोना वायरस से ठीक हुए मरीजों की संख्या 3,21,722 है. वर्तमान में देश की रिकवरी दर 58.67 फीसदी तक पहुंच चुकी है. देश में कोरोना वायरस के आंकड़ों पर अगर गौर करें तो अब तक कुल 5,48,318 मामले सामने आ चुके हैं. लेकिन देश के लिए एक राहत भरी खबर ये है कि इनमें से 3,21,723 मरीज कोरोना से ठीक होकर अस्पतालों से डिस्चार्ज हो चुके हैं. देश में अभी 2,10,120 एक्टिव केस हैं, जिन मरीजों का इलाज अस्पतालों में चल रहा है. इस बीच देश में सैंपल टेस्टिंग में भी तेजी देखी जा रही है. भारतीय चिकित्सा अनुसंधान परिषद के ताजा आंकड़ों के मुताबिक देश में 28 जून तक टेस्ट किए गए सैंपलों की कुल संख्या 83,98,362 है. वहीं 28 जून को अकेले टेस्ट किए गए सैंपलों की संख्या 1,70,560 है. 