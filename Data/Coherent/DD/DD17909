अमेरिका ने की ईरान पर नए प्रतिबंधों की घोषणा, बैलिस्टिक मिसाइल और आतंकवाद को समर्थन देने का लगाया आरोप।    अमेरिका ने बैलिस्टिक मिसाइल कार्यक्रम को लेकर ईरान के खिलाफ नये आर्थिक प्रतिबंधों की घोषणा की है। तेहरान के इस कार्यक्रम को अमेरिका पश्चिम एशियाई आतंकी समूहों की मदद के तौर पर देख रहा है। विदेश विभाग की ओर से घोषित प्रतिबंधों में उन 18 व्यक्तियों और संस्थाओं को निशाना बनाया गया है जिन्हें ईरान के बैलिस्टिक मिसाइल कार्यक्रम या रिपब्लिकन गार्ड का समर्थक माना जाता है।  ट्रंप शुरुआत से ही ईरान के विवादस्पद परमाणु कार्यक्रम पर हुए समझौते की आलोचना करते रहे हैं। आतंकवाद का समर्थन करने और मिसाइल कार्यक्रम के चलते तेहरान पर नए प्रतिबंध लगाने पर भी विचार किया जा रहा है। अमेरिका ने ईरान की ताजा गतिविधियों को अंतरराष्ट्रीय स्थायित्व के लिए खतरा बताया है। परमाणु करार में मिसाइल कार्यक्रम शामिल नहीं है।   