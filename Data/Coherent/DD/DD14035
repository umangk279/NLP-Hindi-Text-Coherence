येदियुरप्पा ने शपथ लेने के साथ ही राज्य के किसानों का एक लाख रुपये तक का कर्जा माफ करने का ऐलान कर दिया।   कर्णाटक में छिड़े सियासी घमासान के बीच आज भाजपा नेता बीएस येदुयरप्पा ने राज्य के नए मुख्यमंत्री पद की शपथ ले ली। येदियुरप्पा ने शपथ लेने के साथ ही राज्य के किसानों का एक लाख रुपये तक का कर्जा माफ करने का ऐलान कर दिया। हालांकि कांग्रेस और जेडीएस राज्य में भाजपा सरकार बनने के विरोध में सड़क पर उतर आई और राज्यपाल के इस फैसले के खिलाफ विरोध प्रदर्शन किया। इससे पहले कांग्रेस जेडीएस गठबंधन ने कल आधी रात को सुप्रीम कोर्ट का दरवाजा खटखटा कर राज्यपाल के इस फैसले को कानूनी चुनौती दी। शीर्ष अदालत ने येदियुरप्पा के शपथ ग्रहण पर रोक लगाने से इंकार कर दिया। शुक्रवार सुबह इस मामले की फिर से सुनवाई होगी। कांग्रेस-जेडीएस का दावा है कि भाजपा के पास बहुमत नहीं है लेकिन मुख्यमंत्री बनने के बाद येदियुरप्पा ने दावा कि उनके पास पर्याप्त बहुमत है और वह सदन में अपना बहुमत साबित कर देंगे। अब येदियुरप्पा सरकार को 15 दिनों के अंदर विधानसभा में विश्वास मत हासिल करना होगा। हालांकि उनकी राह आसान नहीं दिख रही है । शपथ ग्रहण के खिलाफ ही जेडीएस और कांग्रेस विधायकों ने धरना दिया ।दोनों पार्टियों ने अपने विधायकों को एक रिसार्ट में रखा है । हालांकि मीडिया में कांग्रेस के कुछ विधायकों के लापता होने की भी खबरें आ रही हैं लेकिन गठबंधन के नेता 118 विधायकों के समर्थन का दावा कर रहे हैं । वहीं बीजेपी भी कह रही है वो सदन में बहुमत साबित कर देगी । 