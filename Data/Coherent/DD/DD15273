प्रधानमंत्री ने युवाओं से भ्रष्टाचार और काले धन के खिलाफ़ जुड़ने का किया आह्वान, एनसीसी कैडेटस की रैली को संबोधित करते हुए प्रधानमंत्री ने युवाओं से डिजीटल लेनदेन विशेषकर भीम एप को बढ़ावा देने की कही बात  प्रधानमंत्री ने राष्‍ट्रीय कैडेट कोर - एन सी सी के कैडेटों से भ्रष्‍टाचार और कालेधन के खिलाफ लड़ाई और तेज़ करने का आह्वान किया है। दिल्‍ली में एन सी सी कैडेटों को संबोधित करते हुए पीएम मोदी ने कहा कि भ्रष्‍टाचार के खिलाफ लड़ाई जारी रहेगी। उन्‍होंने युवाओं से कहा कि उन्‍हें इस लड़ाई को तेजकर उज्‍ज्‍वल भविष्‍य का माध्‍यम बनना चाहिए। इस मौके पर प्रधानमंत्री ने सर्वश्रेष्ठ कैडेटों को सम्मानित भी किया। एनसीसी यूनिफॉर्म में अनुशासित क़दमताल करते ये युवा कैडेट्स, न सिर्फ़ देश की विविधता में एकता की बेहतरीन तस्वीर पेश कर रहे हैं बल्कि देश के युवाओं में भरे ज़बरदस्त जोश और जज़्बे को भी बयां कर रहे हैं। रविवार को दिल्ली कैंट परेड ग्राउंड में आयोजित एनसीसी की प्रधानमंत्री रैली में देश भर से आए कैडेट्स ने प्रधानमंत्री नरेंद्र मोदी को गार्ड ऑफ ऑनर दिया और अपनी प्रतिभा का प्रदर्शन किया। इस दौरान देशभर के कई राज्यों के एसीसी कैडेट्स ने मार्च पास्ट किया। एनसीसी कैडेट्स ने बहादुरी और वीरता भरे अपने करतबों से मौजूद दर्शकों को अचंभित भी किया। साथ ही साथ अंतरराष्ट्रीय यूथ एक्सेंज के तहत विदेशों से आए कैडेट्स ने भी परेड में हिस्सा लेकर प्रधानमंत्री को सलामी दी। इस अवसर पर प्रधानमंत्री ने देश के युवाओं का आह्वान किया कि वे भ्रष्टाचार के ख़िलाफ़ लड़ाई में अपना सहयोग दें। प्रधानमंत्री ने एनसीसी कैडट्स का आह्वान किया कि वे 2022 तक न्यू इंडिया बनाने का संकल्प लें। प्रधानमंत्री ने कहा कि एकता और अनुशासन एनसीसी की पहचान हैं और ये युवाओं में देश के लिए कुछ न कुछ करने की भावना पैदा करता है। प्रधानमंत्री ने एनसीसी कैडेट्स को उनके शानदार प्रदर्शन और योगदान के लिए पुरस्कृत भी किया। गणतंत्र दिवस परेड में भाग लेने लिए देश भर से एनसीसी कैडेट्स का चयन किया जाता है। एनसीसी में युवाओं को कई प्रकार सेना का प्रशिक्षण भी दिया जाता ताकि आपातकाल में वह सुरक्षा के लिए तैयार रहें। इस अवसर पर एनसीसी की तरफ से सांस्कृतिक कार्यक्रम भी पेश किये गये। 