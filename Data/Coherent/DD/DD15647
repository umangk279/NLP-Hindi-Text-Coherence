प्रधानमंत्री नरेंद्र मोदी ने महान वैज्ञानिक प्रोफेसर सत्येंद्र नाथ बोस की 125वीं जयंती समारोह को सोमवार को संबोधित किया. उन्होंने कहा कि भारत में वैज्ञानिक अनुसंधान और विकास का काफी अनुकूल माहौल है.  इस मौके पर प्रधानमंत्री ने कहा कि भारत में वैज्ञानिक अनुसंधान और विकास का काफी मजबूत पारिस्थितिकी तंत्र है. वैज्ञानिक समुदाय का आह्वान करते हुए प्रधानमंत्री ने गरीबों का जीवन आसान बनाने के लिए लीक से हटकर काम करने को कहा. प्रधानमंत्री ने सरकार की स्टैंड अप इंडिया और स्किल इंडिया की योजनाओं का जिक्र करते हुए कहा कि इसके लिए ऐसे बीस संस्थान खोलने का प्रयास कर रहे हैं जो विश्व स्तरीय हों. प्रधानमंत्री ने कहा कि पिछले साल हमने 2022 तक न्यू इंडिया बनाने का संकल्प लिया था. इस संकल्प को पूरा करने के लिए प्रधानमंत्री ने सभी सरकारी संस्थानों के साथ-साथ निजी संस्थानों से भी अपना योगदान देने की अपील की. प्रधानमंत्री ने कहा कि छात्रों को विज्ञान और अनुसंधान से जोड़ा जाए तो देश विज्ञान में नई ऊंचाइयों को छू सकता है. प्रोफेसर सत्येंद्र नाथ बोस की 125वीं जयंती के समारोह की शुरुआत कोलकाता में हुई. कोलकाता स्थित एसएन बोस नेशनल सेंटर फॉर बेसिक साइंसेज में व्याख्यान, अकादमिक और सामाजिक कार्यक्रम आयोजित किए जा रहे हैं. 