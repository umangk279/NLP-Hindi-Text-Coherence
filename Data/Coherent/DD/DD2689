देश भर में कोरोना वायरस के प्रसार को रोकने के लिए युद्धस्तर पर प्रयास किए जा रहे है. इस बीच देश में कोरोना वायरस से पीड़ितों की संख्या बढ़कर 31 हो गई है.  कोरोना वायरस के संक्रमण को रोकने के लिये देश में युद्द स्तर पर प्रयास जारी है. केंद्र सरकार पूरी तरह से एलर्ट है और बैठकों का दौर जारी है. स्थिति से निपटने के उपायों की समीक्षा के लिए स्वास्थ्य़ मंत्री, मंत्रियों का समूह और तमाम अन्य स्तरों पर बैठकों का दौर जारी है. स्वास्थ्य मंत्री डॉ हर्षवर्धन ने शुक्रवार को वीडियो कांफ्रेंसिंग से देश के अलग-अलग राज्यों के अधिकारियों से बातचीत की. उन्होंने स्थिति पर नियंत्रण बनाए रखने के लिए सभी से एहतियाती कदम उठाने को कहा. स्वास्थ्य मंत्री ने कहा कि कोरोना वाइरस से घबराने की जरूरत नहीं है. सरकार ने इससे निपटने की तैयारी पूरी कर रखी है. इस बीच देश में एक और व्यक्ति में कोरोना वायरस संक्रमण की पुष्टि होने के बाद अब इसकी संख्‍या 31 हो गई है. इस व्‍यक्ति ने हाल ही में थाईलैंड और मलेशिया की यात्रा की थी. उसे अस्पताल में अलग रखा गया है और उसकी हालत स्थिर बताई जा रही है. कोरोना मामले में 29,607 लोग चिकित्सकों की निगरानी में हैं. विदेशों से आने वाले सभी यात्रियों की हवाई अड्डों पर अनिवार्य स्‍क्रीनिंग की जा रही है. कोरोना वायरस की जांच 9 और हवाई अड्डों पर शुरू की गई है. अब 30 हवाई अड्डों पर कोरोना संक्रमण की जांच की जाएगी. कोरोना वायरस से प्रभावित देशों में शामिल ईरान से भारतीयों को वापस लाने के लिए वहां के अधिकारियों के साथ भारत सरकार वार्ता कर रही है. वायरस के प्रसार के मद्देनजर यात्रियों की  हवाई अड्डे पर स्क्रीनिंग करने के लिए पूरी तैयारी है. कोविड-19 से निपटने के लिए सरकार ने कई कदम उठाए हैं और परामर्श भी जारी किए हैं. स्वास्थ्य मंत्रालय के परामर्श के अनुसार किसी भी देश से आने वाले विदेशी यात्री को चिकित्सा जांच से गुजरना अनिवार्य है. स्वास्थ्य मंत्रालय ने लोगों को ऐसे कार्यक्रमों से दूर रहने की सलाह दी है जिसमें लोग समूह में एकत्र हों. स्वास्थ्य मंत्रालय ने कहा कि समूह के एकत्रीकरण पर राज्य सरकारें आवश्यक कदम उठा सकती हैं. यूजीसी ने विश्वविद्यालयों को निर्देश दिया है कि कोरोना वायरस के प्रसार को देखते हुए ज्यादा संख्या में इकट्ठा होने से बचें. कोरोना वायरस के खतरे को देखते हुए कार्मिक मंत्रालय के आदेश के मुताबिक सरकार ने कर्मचारियों को बायोमीट्रिक हाजिरी लगाने से छूट दी है. ये छूट 31 मार्च तक रहेगी. कोरोना वायरस के कारण पंजाब में अटारी-वाघा सीमा पर रोजाना होने वाला रिट्रीट कार्यक्रम लोगों की मौजूदगी के बगैर आयोजित होगा. इंटरनेशनल इंडियन फिल्म एकेडमी यानी आईफा अवार्ड के आयोजकों ने कोरोना वायरस के संक्रमण की चिंताओं के मद्देनजर 27 से 29 मार्च तक मध्यप्रदेश के इन्दौर में होने वाले समारोह को स्थगित करने की घोषणा की है. दिल्ली में आगामी निशानेबाजी विश्व कप को शुक्रवार को मई तक स्थगित कर दिया गया है. राज्यों के स्तर पर बात करें तो कोरोना के चलते तमाम कदम उठाए जा रहे हैं और हर स्तर पर सतर्कता बरती जा रही है. तमाम राज्य सरकारें बैठकें कर हालात का जायजा ले रही हैं तो लोगों की जांच कराकर हालात को संभाल रही है. कोविड-19 के अर्थव्यवस्था पर पड़ने वाले असर की आशंका के बीच रिजर्व बैंक ने भरोसा दिया है कि वो इस महामारी से उपजी चुनौतियों से अर्थव्‍यवस्‍था को संरक्षित रखने के हर उपाय करेगा. कुल मिलाकर सरकार केंद्र सरकार लगातार मामले पर जरुरी कदम उठा रही है और ये भी साफ कर रही है कि लोगों को डरने की जरुरत नहीं है. 