नीति आयोग ने आजादी के 75वें साल में नये भारत के लिए रणनीति पर अपने दस्तावेज में तेज़ आर्थिक विकास, किसानों की दोगुणी आय करने और सामाजिक सुरक्षा का दायरा बढ़ाने का सुझाव दिया है। बुधवार को जारी किए गए 'नये भारत के लिये रणनीति @75' दस्तावेज  में जोर इसी बात पर है कि  देश के लिए आने वाले वर्षों का एजेंडा तय किया जाए,  ताकि लोगों की बढ़ती हुई आकांक्षाओं को पूरा किया जा सके।  2022 तक नए भारत की स्थापना के  प्रधानमंत्री के आहवान को पूरा करने के लिए नीति आयोग लगातार काम कर रहा है । आयोग ने इसके लिए पिछले साल रणनीति दस्तावेज  तैयार करने की यात्रा शुरू की। इसी क्रम आयोग ने बुधवार को भारत के 75 वें साल में नये भारत की रणनीति शीर्षक से दस्तावेज जारी किया । नीति आयोग के अधिकारियों की मौजूदगी में वित्त मंत्री अरुण जेटली ने इसे जारी किया ।  जेटली ने कहा कि  अब समय आ गया है जब  देश के लिए आने वाले वर्षों का एजेंडा तय किया जाए।  वित्त मंत्री ने कहा कि लोगों की आकाक्षाएं बढ़ रही हैं और इस रणनीति पत्र में आधारभूत ढांचा और स्‍वास्‍थ्‍य सहित सभी क्षेत्रों में वृद्धि पर ध्‍यान रखा गया है। दस्तावेज में कहा गया है,  ''इस रणनीतिक दस्तावेज में नीति के स्तर पर माहौल में और सुधार पर जोर दिया गया है जिससे निजी निवेशक और अन्य पक्ष नये भारत 2022 के लिये निर्धारित लक्ष्य में अपना पूरा योगदान दे सके और 2030 तक भारत 5,000 अरब डालर की अर्थव्यवस्था बन सके।'' रणनीति दस्तावेज को 40 से अधिक भागों में बांट कर लक्ष्य तय किए गए हैं ।  विकास के मोर्चे पर इसमें कहा गया है कि 2018-23 के दौरान औसतन 8% की सकल घरेलू उत्पाद की वृद्धि दर हासिल करने के लिए अर्थव्यवस्था को तेजी से बढ़ाएं। इससे 2022-23 तक देश की अर्थव्यवस्था करीब 4 ट्रिलियन डॉलर तक पहुंच जाएगी । निवेश दर जीडीपी  के 36% तक बढाया जाए । कर- जीडीपी अनुपात को जीडीपी के 22 फीसदी तक ले आया जाए । कारोबार को आसान बनाने तथा भूमि और श्रम नियमों को तार्किक बनाने के लिए राज्यों के साथ मिलकर काम हो । रोजगार के मोर्चे पर कहा गया है कि अधिकतम रोजगार सृजन के लिए श्रम कानूनों को पूर्णतया व्यवस्थित किया जाए और  महिला श्रमिकों की संख्या बढ़ायी जाए । स्किल बढ़ाने पर जोर हो तो रोजगार पर डाटा संग्रह को बेहतर किया जाए । उद्योग के बारे में  मैनूफैक्चरिंग सेक्टर की मौजूदा विकास दर को दोगुना करने निवेशकों की सहूलियत के लिए राज्यों में सिंगल विंडो व्यवस्था लागू करने और  चौथी औद्यौगिक क्रांति के लिए पहल तेज करने के लिए कहा गया है । किसानों की आमदनी दोगुनी करने के लिए तकनीक के आधुनिकीकरण , उत्पादन बढ़ाने पर जोर है तो  साथ ही ड्रिप सिंचाई को बढावा दिया जाए, हाइब्रिड सीड पर जोर हो ।  ग्राम स्तर पर खरीद केंद्र , शून्य बजट प्राकृतिक खेती' और उत्पादन को प्रसंस्करण से जोड़ने पर जोर है । इसके अलावा इसमें सबको पक्का घर देने जिसमें बिजली , पानी कनेक्शन और शौचालय हो की भी बात है ।  ऊर्जा के मोर्चे पर सभी को 24 घंटे बिजली  और 175 गीगा वाट नवीकरणीय ऊर्जा उत्पादन क्षमता हासिल करने लक्ष्य को हासिल करने की बात कही गयी है । परिवहन क्षेत्र में  राष्ट्रीय राजमार्गों की लंबाई दोगुनी करने, दुर्घटनाओं की संख्या आधी करने , प्रभावी , सुरक्षित , और सबको उपलब्ध रेल सेवा पर जोर दिया गया है । रेल किराया और सब्सिडी तार्किक करने  घरेलू हवाई टिकट बिक्री को 103 मिलियन से बढाकर 300 मिलियन करने के साथ ही  तटीय नौवहन और अंतर्देशीय जलमार्गों द्वारा माल ढुलाई  पर जोर है ।  डिजिटल इंडिया के तहत हर राज्य, हर जिले में डिजिटल कनेक्टिविटी के साथ ही सरकारी सुविधाएं डिजिटल तौर पर दिए जाने की बात कही गयी है । सार्वजनिक और एहतियाती स्वास्थय सेवाओं में आमूलचूल बदलाव ,-व्यापक प्राथमिक स्वास्थ्य के लिए विजन और 75 फीसदी लोगों को सरकारी स्वास्थ्य बीमा का लक्ष्य इसमें दिया गया है । स्वच्छ भारत के लिए  भारत को खुले में शौच से मुक्त करने  तथा स्वच्छता के प्रति लोगों का नजरिया बदलने पर जोर दिया गया है । वित्त मंत्री ने कहा कि भारत को न्यू इंडिया बनाना मुश्किल काम नहीं है, क्योंकि भारत तरक्की के अब उस मुकाम पर खड़ा है जहां नए अवसर मौजूद हैं।  केंद्र, राज्य सरकारों तथा जिला स्तर पर 800 से अधिक पक्षों तथा करीब 550 बाहरी विशेषज्ञों के साथ व्यापक विचार-विमर्श के बाद ये दस्तावेज जारी किया गया ।  