प्रधानमंत्री नरेंद्र मोदी ने आज राष्ट्रमंडल खेलों में पदक विजेता खिलाड़ियों से मुलाकात की। यह मुलाकात उनके आवास 7 लोक कल्याण मार्ग पर हुई। प्रधानमंत्री नरेंद्र मोदी ने इस मौके पर पदक विजेता खिलाड़ियों को बधाई दी और राष्ट्रमंडल खेलों के दौरान पदक न जीतने के बावजूद अच्छा प्रदर्शन करने वाले खिलाड़ियों को शुभकामनाएं दी।   प्रधानमंत्री ने इस मौके पर कहा कि खेल के क्षेत्र में योग्यता का होना सभी को प्रभावित करता है। उन्होंने पदक विजेता खिलाड़ियों से कहा कि उनके कौशल से भारत का कद बढ़ा है साथ ही जब भी कोई भारतीय खिलाड़ी वैश्विक स्तर पर जीतता है तब भारतीय तिरंगा लहराया जाता है। प्रधानमंत्री ने कहा कि एक खिलाड़ी का जीवन कई दशकों तक विस्तार कर सकता है। इसी संदर्भ में उन्होंने मैरी कॉम का उदाहरण दिया जो संसद की सदस्य रहते हुए भी पदक जीतने में कामयाब रहीं। उन्होंने पुलेला गोपीचंद का भी जिक्र किया जो सफल खिलाड़ी रहने के बाद अब कई खिलाड़ियों को कोचिंग दे रहे हैं। प्रधानमंत्री ने इस मौके पर खिलाड़ियों से अपने गुरू और शिक्षकों से संपर्क में बने रहने को भी कहा। खिलाड़ियों से मुलाकात के दौरान खेल मंत्री राज्यवर्धन सिंह राठौर भी मौजूद रहे। 