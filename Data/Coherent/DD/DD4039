अमेरिकी राष्ट्रपति डोनाल्ड ट्रंप के खिलाफ सदन की न्यायिक समिति ने औपचारिक तौर पर तय किए दो आरोप, महाभियोग प्रक्रिया की शुरुआत से पहले अहम कदम, पद के दुरुपयोग और कांग्रेस की प्रक्रिया में बाधा डालने का है आरोप।    महाभियोग मामले में अमेरिकी राष्ट्रपति डोनाल्ड ट्रंप की मुश्किल बढ़ गयी है। अमेरीकी संसद की न्‍यायिक समिति ने राष्‍ट्रपति डोनल्‍ड ट्रम्‍प के विरूद्ध महाभियोग की दो धाराएं लगाईं है। समिति के प्रमुख जेरी नैडलर द्वारा किए गए खुलासे में पहली धारा में ट्रम्‍प पर पद के दुरूपयोग का आरोप लगाया गया है जबकि दूसरी में उन पर संसद का कामकाज बाधित करने का आरोप है। न्‍यायिक समिति इस सप्‍ताह इस मुद्दे पर मतदान कर सकती है कि इन आरोपों को औपचारिक तौर पर पूर्ण प्रतिनिधि सभा में भेजा जाए या नहीं। अगर सदन इन धाराओं को मंजूरी देता है तब संसद के उच्च सदन सीनेट में  विचार किया जायेगा कि राष्‍ट्रपति को पद से हटाया जाए या नहीं। इस बीच अमेरीकी राष्‍ट्रपति कार्यालय व्‍हाइट हाउस ने कहा है कि ट्रम्‍प सीनेट में इन दोनों निराधार आरोपों का जवाब देंगे।  