सीबीआई ने भूमि आवंटन में अनियमितता के एक मामले में हरियाणा के पूर्व मुख्यमंत्री भूपिंदर सिंह हुड्डा के रोहतक स्थित निवास स्थान पर शुक्रवार को छापे मारे. जांच एजेंसी ने दिल्ली और एनसीआर में 20 अन्य स्थानों पर भी छापे मारे.  गुरुग्राम में भूमि अधिग्रहण के संबंध में भ्रष्टाचार और धोखाधड़ी के आरोपों में सीबीआई ने एक नया मामला दर्ज किया है. आरोप है कि इस मामले में निजी बिल्डरों को फायदा पहुंचाया गया. गौरतलब है कि कांग्रेस के नेता भूपिंदर सिंह हुड्डा पहले ही मानेसर जमीन अधिग्रहण और एक संस्थागत भूखंड को पंचकूला में नेशनल हेराल्ड के प्रकाशक एजेएल को आवंटित करने से संबंधित दो मामलों में सीबीआई जांच का सामना कर रहे हैं. दोनों मामलों में आरोप-पत्र दायर कर दिया गया है. 