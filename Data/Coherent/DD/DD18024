पाकिस्तान में नवाज शरीफ से जुडे पनामा गेट केस के लिए गठित जेआईटी ने मानी गडबड़ी की बात, जेआईटी ने नेशनल एकाउंटबिलिटी कमीशन को शरीफ परिवार के खिलाफ मामला जारी रखने के लिए सुप्रीम कोर्ट से आदेश देने की सिफारिश की     पाकिस्तान के प्रधानमंत्री नवाज़ शरीफ और उनके परिवार के खिलाफ पनामागेट भ्रष्टाचार मामले की जांच कर रहे संयुक्त जांच दल यानि जेआईटी ने सोमवार को पाकिस्तान के सुप्रीम कोर्ट को अपनी अंतिम रिपोर्ट सौंप दी।  इस रिपोर्ट में जांच दल ने पाया है कि गड़बड़ी हुई है क्योंकि नवाज़ शरीफ़ और उनके परिवार के लोगों की आमदनी और उनकी संपत्ति में तालमेल नहीं है। इस रिपोर्ट में अन्य सबूतों के अलावा नवाज़ शरीफ, उनके भाई एवं पंजाब के मुख्यमंत्री शाहबाज शरीफ, उनके बेटे हुसैन, हसन और बेटी मरियम शरीफ तथा दामाद एवं सेवानिवृत कैप्टन मोहम्मद सफदर के बयान शामिल हैं।  जेआईटी ने सुप्रीम कोर्ट से सिफारिश की है कि वो नेशनल एकाउंटबिलिटी कमीशन को शरीफ परिवार के खिलाफ केस जारी रखने का आदेश दे।  पिछले साल पनामा पेपर्स में ये खुलासा किया गया था कि प्रधानमंत्री शरीफ के तीन बच्चों की विदेशों में कंपनियां और संपत्तियां हैं, जिन्हें उनके परिवार की संपत्ति के विवरण में नहीं दिखाया गया है।   