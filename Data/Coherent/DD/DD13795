सिमोना हालेप और स्लोएन स्टीफंस के बीच खेला जाएगा फ्रेंच ओपन के महिलाओं का एकल फाइनल, हालेप ने मुगुरूज़ा को तो वही स्टीफंस ने मेडिसन कीज़ को हराकर खिताबी मुकाबले में बनाया स्थान, वहीं शीर्ष वरीयता प्राप्त राफेल नडाल और हुआन मार्टिन डेल पोत्रो पहले सेमीफाइनल में होंगे आमने सामने।   साल के दूसरे ग्रैंड स्लैम फ्रेंच ओपन के महिला वर्ग का खिताबी मुकाबला शीर्ष वरीयता प्राप्त रोमानिया की सिमोना हालेप और अमेरिका की स्लोएन स्टीफंस के बीच खेला जाएगा। शीर्ष वरीय सिमोना हालेप ने गुरुवार को पूर्व चैंपियन गरबाइन मुगुरूजा को 6-1, 6-4 से शिकस्त देकर तीसरी बार फ्रेंच ओपन के फाइनल में प्रवेश किया। पहले सेट को अपने नाम करने के बाद हालेप ने दूसरे सेट के नौवें मैराथन गेम में तीन ब्रेक प्वाइंट बचाए जो 13 मिनट तक चला।  प्रतियोगिता के दूसरे सेमीफाइन में 2 अमेरिकी खिलाड़ी मेडिसन कीज़ और स्लोएन स्टीफंस आमने-सामने थी। स्टीफंस ने शानदार खेल दिखाते हुए मुकाबले को बड़ी आसानी से 6-4, 6-4 से अपने नाम करके खिताबी मुकाबले में प्रवेश किया। ये पहला मौका है जब वो किसी ग्रैंड स्लैम के फाइनल में पहुंची।  पुरुष वर्ग में शीर्ष वरीयता प्राप्त स्पेन के राफेल नडाल ने एक सेट से पिछड़ने के बाद जोरदार वापसी करते हुए वर्षा से प्रभावित क्वार्टर फाइनल में डिएगो श्वार्ट्जमैन को हराकर सेमीफाइनल में जगह बना ली। रोलां गैरों में 11वी बार खिताब हासिल करने की कोशिश में लगे नडाल ने चार सेट तक चले इस मुकाबले में 4-6, 6-3, 6-2, 6-2 से जीत दर्ज की।  अर्जेन्टीना हुआन मार्टिन डेल पोत्रो ने भी सेमीफाइनल में जगह बना ली है। पोत्रो ने एक अन्य क्वार्टर फाइनल में क्रोएशिया के तीसरी वरीयता प्राप्त मारिन चिलिच को 7-6, 5-7, 6-3, 7-5 से हराने में सफलता पाई। चिलिच के खिलाफ यह डेल पोत्रो की लगातार आठवीं जीत है। सेमीफाइनल में पोत्रो का सामना नडाल से होगा।  