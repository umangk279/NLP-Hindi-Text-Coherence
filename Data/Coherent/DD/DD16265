कोलकत्ता के ईडन गार्डन्स में बारिश के बाद शुरू हुए पहले टेस्ट मैच में श्रीलंका ने टॉस जीतकर पहले गेंदबाजी करने का फैसला लिया है   इसी साल करीब दो महीने पहले श्रीलंका का उसी की धरती पर सफ़ाया करने के बाद एक बार फिर टीम इंडिया श्रीलंका से भिड़ने के लिए तैयार है। तीन टेस्ट मैचों की सीरीज़ के पहले मुक़ाबले के लिए विराट के वीरों ने कमर कस ली है। लेकिन श्रीलंका भी कम नहीं है। टीम ने पाकिस्तान को हराकर टेस्ट में अपना दम दिखाकर वापसी की है। इसलिए ब्लू जर्सी भी मुक़ाबले में पांच गेंदबाज़ों को उतारने की रणनीति में जुटी है। ईडेन की हरी भरी पिच पर भुवनेश्वर कुमार की वापसी तय है और दूसरे छोर से उनका साथ देते उमेश यादव और मोहम्मद शमी नज़र आ सकते है। वहीं स्पिनिंग डिपार्टमेंट एक बार फिर रविचंद्रन अश्विन और ऑलराउंडर रविंद्र जडेजा के हवाले रह सकता है। जिन्होने पिछली मर्तबा श्रीलंकाई कैंप को हिलाकर रख दिया था। बल्लेबाज़ी में ओपनिंग का दारोमदार शिखर धवन और के.एल.राहुल संभालते नज़र आ सकते है। जबकि मध्यक्रम की रीढ़ के रूप में चेतेश्वर पुजारा होंगे जो कि श्रीलंका के खिलाफ़ दो शतक जमा चुके है।वहीं कप्तान विराट कोहली और उपकप्तान अजिंक्य रहाणे तो है ही....ख़ासकर रहाणे जो श्रीलंका के ख़िलाफ़ एक शतक और एक अर्धशतक जमा चुके है। श्रीलंका की बात करे श्रीलंका को अगर भारत में टेस्ट जीतने का सपना पूरा करना है तो बल्लेबाजों को सर्वश्रेष्ठ प्रदर्शन करना होगा। ऐसे में श्रीलंकाई पारी की शुरूआत सदीरा समरविक्रमा कर सकते हैं जहां उनको फॉर्म में चल रहे दिमुथ करूणारत्ने का साथ मिल सकता है। गेंदबाजी में रंगाना हेराथ पर बड़ी जिम्मेदारी होगी। चाइनामैन लक्षण संदाकन ने पल्लेकेले टेस्ट में भारत के खिलाफ पांच विकेट झटके थे। ऐसे में देखना होगा भारतीय हालात में हालांकि देखना होगा कि उन्हें मौका मिलता है या आफ स्पिनर दिलरूवान परेरा को। हालांकि मुक़ाबले पर बारिश का साया है,लेकिन आंकड़ों में नंबर वन टीम की चमक बिखेरती वो धारा है जिसके आगे श्रीलंक टिकती नहीं। इस साल भारत ने 8 टेस्ट मैच खेले है जिसमें टीम ने 6 में जीत जबकि 1 में हार और 1 मुक़ाबला ड्रॉ रहा है। वहीं श्रीलंका के ख़िलाफ़ मुक़ाबले की बात करे तो इन दोनो के बीच अब तक 41 टेस्ट मैच हुए है जिसमें भारत ने 19 में जीत हासिल की है जबकि वहीं 7 में हार और 15 मुक़ाबले ड्रॉ रहे है। जबकि इडेन गार्डेंस में भारत ने अब तक 40 टेस्ट खेले है जिसमें 12 में टीम को जीत 9 में हार वहीं 19 मुक़ाबले ड्रॉ रहे है। वहीं श्रीलंका पहली बार ईडेन गार्डेंस में टेस्ट मुक़ाबला खेलने उतरेगी। साफ़ है टीम इंडिया आंकड़ों की इस अंक गणित को कोलकाता में एक और प्वाइंट देना चाहेगी और हाल फिलहाल में इसे कोई रोक पाए ऐसा मुश्किल ही दिखता है।   