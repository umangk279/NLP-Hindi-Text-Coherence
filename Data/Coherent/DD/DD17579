जम्मू-कश्मीर में सुरक्षा बलों को बड़ी कामयाबी मिली है। जम्मू-कश्मीर के त्राल सेक्टर में 3 आतंकी ढेर, उधर मनी लॉन्डरिंग मामले में जम्मू-कश्मीर के अलगाववादी नेता शब्बीर शाह को 14 दिन की न्यायिक हिरासत में भेजा गया।      जम्मू- कश्मीर के पुलवामा जिले में सुरक्षा बलों ने एक मुठभेड़ में तीन आतंकवादियों को मार गिराया। पुलिस के अनुसार आतंकवादियों की पहचान की जा रही है और उनके किसी आतंकी समूह से जुड़े होने के बारे में भी पता लगाया जा रहा है। आतंकवादियों की मौजूदगी को लेकर मिली खुफिया जानकारी के बाद सुरक्षा बलों ने पुलवामा के त्राल के गुलाब बाग क्षेत्र में तलाशी अभियान शुरू किया। सेना के तलाशी अभियान के दौरान छिपे हुए आतंकियों ने उन पर गोलीबारी शुरू कर दी जिसके बाद दोनों के बीच मुठभेड़ शुरू हो गयी थी। इस बीच दिल्‍ली की पटियाला हाउस अदालत ने कश्‍मीर के अलगाववादी नेता शब्‍बीर शाह को 14 दिन की न्‍यायिक हिरासत में भेज दिया है। शाह को 2005 के एक हवाला मामले में 25 जुलाई को श्रीनगर से गिरफ्तार किया गया था। इस मामले में शाह को कश्मीर से दिल्ली लाया गया था और अदालत ने पहले सात दिन की रिमांड पर भेजा था। 