सस्पेंस खत्म, रवि शास्त्री ही संभालेंगे टीम इंडिया के मुख्य कोच की जिम्मेदारी। पूर्व भारतीय दिग्गज राहुल द्रविड़ विदेशी दौरों पर टीम के बैटिंग कोच की भूमिका में होंगे तो पूर्व धुरंधर गेंदबाज जहीर खान बने भारतीय टीम के बॉलिंग सलाहकार   रवि शास्त्री ने तमाम अटकलों को पीछे छोड़ते हुए टीम इंडिया का कोच पद हासिल कर लिया है। भारतीय टीम की पुरानी दीवार और जूनियर क्रिकेट टीम को नई ऊंचाईयों पर पहुंचाने वाले दिग्गज बल्लेबाज राहुल द्रविड़ विदेशी दौरों पर टीम के बैटिंग कोच की भूमिका में होंगे और पूर्व दिग्गज तेज गेंदबाज जहीर खान को दो साल के लिए नया गेंदबाजी सलाहकार बनाया गया है। भारत की ओर से अंतिम बार 2014 में अंतरराष्ट्रीय क्रिकेट खेलने वाले जहीर को भारत के सर्वश्रेष्ठ स्विंग गेंदबाजों में से एक माना जाता है। भारत के श्रीलंका दौरे के साथ ही रवि शास्त्री का कोच के रूप में कार्यकाल शुरू हो जाएगा इससे पहले सचिन तेंदुलकर, सौरव गांगुली और वीवीएस लक्ष्मण वाली सलाहकार समिति किसी फैसले तक नहीं पहुंच सकी थी । लेकिन आज सलाहकार समिति ने शास्त्री के नाम पर मोहर लगा दी। कप्तान विराट कोहली के साथ नज़दीकियों को देखते हुए शास्त्री का कोच बनना तय माना जा रहा था। रवि शास्त्री इससे पहले टीम इंडिया को निदेशक रह चुके हैं।  शास्त्री तीसरी बार अधिकारी के रूप में भारतीय टीम के साथ जुड़े हैं। इससे पहले वह 2007 में बांग्लादेश दौरे के दौरान मैनेजर थे और इसके बाद अगस्त 2014 से जून 2016 तक उन्हें टीम निदेशक बनाया गया जिस दौरान भारत ने श्रीलंका के खिलाफ उसकी सरजमीं पर टेस्ट श्रृंखला जीती और 2015 विश्व कप तथा 2016 विश्व टी20 के सेमीफाइनल में जगह बनाई। कोच की दावेदारी में मुख्य टक्कर शास्त्री और वीरेंद्र सहवाग के बीच थी लेकिन शास्त्री के पूर्व कार्यकाल को लेकर कप्तान विराट कोहली की सिफारिश के कारण मामला इस पूर्व भारतीय कप्तान के पक्ष में गया।   