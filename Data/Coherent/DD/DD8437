लेह के लोगों के लिए बड़ी खुशखबरी, मिला अलग डिविजन का दर्जा। अब राज्य में जम्मू और कश्‍मीर के बाद लद्दाख तीसरा डिवीजन।  जम्‍मू-कश्‍मीर प्रशासन ने लद्दाख को एक अलग डिविजन बनाने का अहम फैसला लिया है। अभी तक लद्दाख कश्‍मीर डिविजन के अंतर्गत आता था। अलग डिविजन बन जाने के बाद अब यहां अलग डिविजनल कमिश्‍नर और आईजी बैठेंगे। फैसले के बाद राज्‍य में अब तीन डिविजन जम्‍मू, कश्‍मीर और लद्दाख हो गए हैं। गौरतलब है कि प्रधानमंत्री नरेंद्र मोदी ने पिछले रविवार को ही जम्मू-कश्मीर का दौरा किया था जिसमें उनका लेह-लद्दाख का दौरा भी शामिल था। राज्य प्रशासन की तरफ से जारी आदेश में कहा गया है कि लद्दाख डिविजन में लेह और कारगिल दो जिले रहेंगे। इसका मुख्‍यालय लेह में रहेगा। 