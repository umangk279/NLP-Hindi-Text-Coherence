प्रधानमंत्री नरेंद्र मोदी मंगलवार को नई दिल्ली में ईस्ट ऑफ कैलाश स्थित इस्कॉन-ग्लोरी ऑफ इंडिया कल्चरल सेंटर में गीता आराधना महोत्सव में सम्मिलित हुए. उन्होंने इस मौके पर विश्व भर के इस्कॉन श्रद्धालुओं द्वारा तैयार की गई भगवद् गीता का अनावरण किया. यह भगवद् गीता विश्व में अपनी तरह की अनोखी है और इसका आकार 2.8 मीटर और भार 800 किलोग्राम से अधिक है. इसमें टीका सहित भगवद् गीता के मूल श्लोक मौजूद हैं.  पीएम मोदी ने जिस भगवद् गीता का अनावरण किया और जिसे 800 किलोग्राम का वजन होने की वजह से प्रमुखता दी जा रही हो वो कर्म करने और फल की इच्छा न करने का संदेश भी देती है. मोह से मोक्ष की तरफ ले जाने वाली गीता करोड़ों लोगों का सदियों से मार्गदर्शन करते आई है. यही वजह है कि पीएम मोदी ने अपनी सरकार के कामकाज में भगवान कृष्ण के उपदेशों को प्राथमिकता दी है. पीएम मोदी ने मंदिर परिसर का अवलोकन कर भगवान कृष्ण के जीवन के उन पहलुओं को भी जाना, जो देश और विदेश के विद्वानों का मार्गदर्शन करती आई है. प्रधानमंत्री ने कहा कि हर सवाल का जवाब भगवद् गीता में मिल जाता है. पीएम ने कहा कि भगवद् गीता से राष्ट्र सेवा करने की प्रेरणा अपने आप मिल जाती है. पीएम मोदी ने भगवद् गीता को भारत का दुनिया के लिए सबसे प्रेरक उपहार बताया. उन्होंने कहा कि गीता पूरे विश्व की धरोहर है.   