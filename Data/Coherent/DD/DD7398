 कांग्रेस की प्रवक्ता रहीं प्रियंका चतुर्वेदी शिवसेना में शामिल हो गई हैं. उन्होंने शिवसेना प्रमुख उद्धव ठाकरे की मौजूदगी में शिवसेना ज्वाइन की.  मीडिया से बातचीत करते हुए प्रियंका ने कहा कि मैं मुंबई में पली बढ़ी हूं. पिछले कुछ दिनों से मुंबई से कट गई थी, लेकिन अब मैं वापस यहां जुड़ना चाहती हूं. मैंने लौटने का मन बनाया तो इस संगठन के अलावा कोई और संगठन ध्यान में नहीं आया. प्रियंका चतुर्वेदी ने अपने साथ हुई अभद्रता का जिक्र करते हुए कहा कि मुझे दुख इस बात का है कि आरोपियों को दोबारा वापस बुला लिया गया. मैंने कांग्रेस को 10 साल दिये. मैंने सब सोच-समझकर ही शिवसेना से जुड़ने का मन बनाया है. जहां भी पार्टी को मजबूत कर सकती हूं, वहां काम करूंगी. मथुरा से टिकट मांगने के सवाल पर प्रियंका चतुर्वेदी ने कहा कि मैंने टिकट नहीं मांगा था, बल्कि वहां मेरे मामा का घर है. इस वजह से जुड़ाव है.  आपको बता दें कि प्रियंका बीते कुछ दिनों से कांग्रेस से नाराज़ चल रही थीं. दरअसल, बीते दिनों प्रियंका जब राफेल से जुड़ी एक प्रेस कॉन्फ्रेंस करने उत्तर प्रदेश के मथुरा पहुंची थीं, तो वहां पार्टी के कुछ सदस्यों ने कथित तौर पर उनसे दुर्व्यवहार किया था. इस संबंध में उत्तर प्रदेश कांग्रेस कमेटी की ओर से एक पत्र जारी किया गया था जिसे प्रियंका चतुर्वेदी ने ट्वविटर पर साझा कर पार्टी के इन कार्यकर्ताओं को कथित तौर पर 'गुंडा' करार दिया था. इसके बाद प्रियंका की शिकायत पर पार्टी ने दुर्व्यवहार करने वाले सदस्यों को बाहर निकाल दिया था, लेकिन बुधवार को उन्हें फिर पार्टी में शामिल किया गया, जिसके बाद प्रियंका चतुर्वेदी ने पार्टी के व्यवहार के प्रति निराशा जाहिर की थी. 