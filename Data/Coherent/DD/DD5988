एशेज़ सीरीज़ के पहले टेस्ट में ऑस्ट्रेलिया ने जीत के साथ शुरुआत की है। ऑस्ट्रेलिया ने इंग्लैंड को 251 रन से मात दी। दूसरी पारी में इंग्लैंड की टीम 146 रन पर ढेर हो गई। दोनों पारियों में शतक लगाने वाले स्टीवन स्मिथ मैन ऑफ द मैच रहे।    एशेज़ के पहले टेस्ट के पांचवें दिन इंग्लैंड ने अपनी दूसरी पारी में बिना किसी नुकसान के 13 रन से आगे खेलना शुरु किया। उनके सामने जीत के लिए 398 रन का लक्ष्य था। इंग्लैंड की शुरुआत खराब रही और उनका पहला विकेट रॉरी बर्नस का गिरा जिन्हें 11 रन पर कमिंस ने ल्योन के हाथों कैच कराया। इसके बाद ल्योन की फिरकी का जादू देखने को मिला। ल्योन ने पहले जेसन रॉय को 28 रन पर बोल्ड किया। इसके बाद उन्होंने 11 रन के निजी स्कोर पर जो डेनले को पवेलियन की राह दिखाई। जो रूट को भी 28 रन पर नेथन ल्योन ने बैंक्रॉफ्ट के हाथों कैच कराकर इंग्लिश टीम को मुशकिल में डाल दिया। बटलकर केवल 1 रन बनाकर कमिंस की गेंद पर बोल्ड हो गए। जॉनी बेयरस्टो को भी कमिंस ने ही 6 रन पर पवेलियन की राह दिखाई। बेन स्टोक्स को भी नेथन ल्योन ने ही विकेट के पीछे कैच कराकर उनकी पारी का अंत किया। मोईन अली को 4 रन पर और स्टुअर्ट ब्रॉड को शुन्य पर नेथन ल्योन ने आउट कर अपनी टीम को जीत की दहलीज तक पहुंचा दिया। क्रिस वोक्स को पैट क्मिंस ने 37 रन पर स्मिथ के हाथों कैच कराकर इंग्लैंड की दूसरी पारी 146 रन पर समाप्त कर दी। ऑस्ट्रेलिया के लिए नेथन ल्योन ने 6 तो वहीं पैट कमिंस ने 4 विकेट हासिल किए। ऑस्ट्रेलिया के लिए दोनों पारियों में शतक लगाने वाले स्टीवन स्मिथ मैन ऑफ द मैच रहे। गौरतलब है कि ऑस्ट्रेलिया ने पहली पारी में 284 जबकि दूसरी पारी में 487 रन बनाए थे। वहीं इंग्लैंड ने पहली पारी में 374 रन बनाए थे। इसी के साथ विश्व टेस्ट चैम्पियनशिप की भी शुरुआत हो गई है और इसकी पहली जीत ऑस्ट्रेलिया के हिस्से आई है। एशेज़ का दूसरा टेस्ट 14 अगस्त से लॉर्डस में खेला जाएगा। 