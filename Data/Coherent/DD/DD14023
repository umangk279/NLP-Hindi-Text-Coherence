केंद्र की नरेंद्र मोदी सरकार इस महीने की 26 तारीख को अपने चार साल पूरे कर लेगी. बीते चार सालों में सरकार ने आम आदमी की ज़िंदगी में बदलाव लाने के लिए देश में बड़े परिवर्तन करने के लिए क्या कुछ कदम उठाए हैं और उन कदमों का जमीन पर क्या असर हुआ है, यहीं जानने के लिए डीडी न्यूज़ ने शुक्रवार से विशेष कार्यक्रमों की श्रृंखला की शुरुआत कर रहा है.  केंद्रीय मंत्रियों के साथ साक्षात्कार की इसी कड़ी में सबसे पहले परिवहन और जल संसाधन मंत्री नितिन गडकरी ने चार साल के कामकाज का लेखा-जोखा रखा और ये भी बताया कि अगले एक साल के लिए उनकी क्या योजनाएं हैं. नितिन गडकरी ने कहा कि देश भर में सड़कों का जाल बिछाया रहा है. उन्होंने कहा कि दिल्ली-एनसीआर में जाम और प्रदूषण को अगले छह महीने में आधा कर देंगे. गडकरी के पास गंगा सफाई और जल संसाधन मंत्रालय का भी जिम्मा है. गडकरी गंगा की सफाई के लिए तेजी से काम कर रहे हैं और उनका दावा है कि  मार्च 2019 तक गंगा 80 फीसदी साफ हो जाएगी. गडकरी ने ये भी कहा कि योजनाओं को कानूनी प्रक्रिया में उलझाना देश हित में नहीं है. 