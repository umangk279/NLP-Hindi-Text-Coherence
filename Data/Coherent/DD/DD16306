फिलीपीन्स पहुंचे पीएम मोदी ने सोमवार को अमेरिका के राष्ट्रपति डोनाल्ड ट्रंप से मुलाकात की। इस द्विपक्षीय मुलाकात में एशिया-प्रशांत महासागर क्षेत्र के आर्थिक विकास, स्थिरता और स्वतंत्र व्यापार जैसे कई अहम मुद्दों पर बात हुई। करीब 40 मिनट चली इस मुलाकात को दोनों देशों के बढ़ते आपसी संबंधों के लिहाज से खासा अहम माना जा रहा है।   एक ऐसी मुलाकात जिस पर नजर थी एशिया से लेकर पूरी दुनिया की। मनीला में मिले दुनिया के दो बड़े लोकतंत्र के प्रमुख। पीएम मोदी और राष्ट्रपति ट्रंप की ये मुलाकात एशिया-प्रशांत महासागर क्षेत्र में बढ़ती आर्थिक गतिविधियों से कहीं आगे की मुलाकात थी। ये थी आतंकवाद के बढ़ती चुनौती से निपटने की मुलाकात। ये थी शांति के साथ आर्थिक, सामाजिक विकास करने की मुलाकात। भविष्य की चुनौतियों और खासकर एशिया क्षेत्र के हित में प्रधानमंत्री ने इसे मानवता को लेकर एक सकारात्मक मुलाकात भी करार दिया। 