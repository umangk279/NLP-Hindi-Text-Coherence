उप-राष्ट्रपति वेंकैया नायडू ने ग्वाटेमाला में भारतीय समुदाय के एक समूह को संबोधित किया। इस कार्यक्रम का आयोजन ग्वाटेमाला में भारत के राजदूत ने किया था।  ग्वाटेमाला की यात्रा पर गए उपराष्ट्रपति वेंकैया नायडू ने सोमवार को वहां के राष्ट्रपति जिमी मोरलेस से मुलाकात की। उपराष्ट्रपति ने ग्वाटेमाला के राष्ट्रपति से बातचीत  में कहा कि भारत ग्वाटेमाला को एक महत्तवपूर्ण सहयोगी मानता है और उसके साथ द्विपक्षीय संबंधों को और मजबूत करने का इच्छुक है।  उपराष्ट्रपति का ग्वाटेमाला में पारंपरिक स्वागत किया गया। दोनों देशों के विदेश मंत्रालयों के बीच विदेश सेवा संस्थानों के ज़रिए राजनयिक संबंधों को औऱ मज़बूत करने के लिए समझौता पत्र पर हस्ताक्षर किए गए। उप-राष्ट्रपति ने ग्वाटेमाला में भारतीय मूल के लोगों से बातचीत की। हिन्दी में अपने भाषण की शुरूआत करते हुए उप-राष्ट्रपति ने अपने पहले विदेशी दौरे का जिक्र करते हुए भारत के आर्थिक विकास की चर्चा की और लोगों से इस विकास का हिस्सा बनने का आह्वान किया। साथ ही कहा कि ग्वाटेमाला में रहने वाले भारतीय समुदाय के लोगों की संख्या काफी कम है। इसके साथ ही उन्होंने कहा कि भारतीय समुदाय दुनिया के अलग-अलग देशों में मौजूद है, वे उस देश के विकास में योगदान देने के अलावा विश्व के विकास के लिए भी काम कर रहे है। उप-राष्ट्रपति ने ग्वाटेमाला में सभी भारतीयों से वैश्विक नागरिक बनने का आह्वान करते हुए उनके उज्ज्वल भविष्य की कामना की।  भारतीय समुदाय के लोगों ने भी उप-राष्ट्रपति के भाषण का स्वागत किया। 