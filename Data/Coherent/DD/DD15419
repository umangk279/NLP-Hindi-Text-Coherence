चुनाव आयोग ने नागालैंड, मेघालय और त्रिपुरा में विधानसभा चुनाव की तारीखों का एलान कर दिया है. त्रिपुरा में 18 फरवरी और मेघालय व नागालैंड में 27 फरवरी को चुनाव होंगे. मतगणना 3 मार्च को होगी. मुख्य चुनाव आयुक्त अचल कुमार ज्योति ने कहा कि आचार संहिता अभी से लागू हो रही है.  पूर्वोत्तर के तीन राज्य त्रिपुरा, नागालैंड और मेघालय में चुनावों की तारीखों का एलान कर दिया गया है. दो राउंड में होने वाले चुनावों में पहले त्रिपुरा में चुनाव होंगे, जहां 18 फरवरी को वोट डाले जाएंगे. नागालैंड और मेघालय में एक साथ 27 फरवरी को मतदान होगा. तीनों राज्यों में वोटों की गिनती एक साथ 3 मार्च को की जाएगी. चुनाव आयोग ने बताया कि तीनों राज्य त्रिपुरा, मेघालय और नागालैंड में मतदान के लिए ईवीएम और वीवीपैट का प्रयोग होगा. इन राज्यों के आंकड़ों पर नज़र डालें तो 60 सदस्‍यीय विधानसभा वाले त्रिपुरा में कुल मतदाता 25,69,216 हैं, जिनमें पुरुष 13,03,420 और महिलाएं 12,65,785 हैं. 60 सदस्‍यीय विधानसभा वाले नागालैंड में कुल 11,89,264 मतदाता हैं, जिनमें पुरुष 6,00,536 और महिलाएं 5,88,728 हैं. इसी तरह 60 सदस्‍यीय विधानसभा वाले मेघालय में कुल मतदाता 18,30,104 हैं, जिनमें महिलाएं  9,23,848 पुरुष 9,06,256 हैं. 