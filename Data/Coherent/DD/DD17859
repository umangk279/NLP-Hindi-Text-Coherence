महिला विश्व कप फ़ाइनल में बेहद रोमांचक मुक़ाबले में भारतीय महिला टीम को हार का सामना करना पड़ा है। इंग्लैंड द्वारा जीत के लिए रखे गए 229 रनों के लक्ष्य का पीछा करने उतरी भारतीय टीम दबाव में लड़खड़ा गई। हालांकि पूनम राउत और हरमनप्रीत कौर ने बेहतरीन बल्लेबाज़ी की।   आईसीसी महिला विश्व कप के फ़ाइनल में भारतीय महिला टीम को इंग्लैड के हाथों 9 रन से हार का सामना करना पड़ा। इंग्लैंड ने टॉस जीतकर पहले बल्लेबाज़ी चुनी। पहले विकेट के लिए 47 रन की साझेदारी कर एल विन फील्ड और टैमी वीमोंट ने इंग्लैंड को सधी शुरुआत दी। इस साझेदारी को तोड़ा राजेश्वरी गायकवाड़ ने। उन्होंने विनफील्ड को 24 रन पर पवेलियन भेजा। इसके बाद पूनम यादव ने टैमी और कप्तान हीदर नाइट को जल्दी-जल्दी आउट कर भारत को बड़ी राहत दिलाई। 