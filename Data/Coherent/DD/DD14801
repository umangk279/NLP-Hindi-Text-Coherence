प्रधानमंत्री ने विकास को गति देते हुए मणिपुर में राष्‍ट्रीय खेल विश्‍वविद्यालय की आधारशिला रखी. साथ ही उन्होंने मैरीकॉम क्षेत्रीय बॉक्सिंग फाउडेंशन का भी उद्घाटन किया और कई अन्‍य विकास परियोजनाओं की भी शुरुआत की. पूर्वी इंफाल के लुवांगपोकपा क्रिकेट मैदान में जनसभा को संबोधित करते हुए प्रधानमंत्री ने कहा कि मणिपुर में अब बदलाव साफ दिखाई देने लगा है.  उत्तर-पूर्व के विकास के लिए ख़ासकर मणिपुर के विकास में प्रधानमंत्री ने एक नई शुरुआत की. उन्होंने कुल 7 प्रोजेक्ट की आधारशिला रखी और 750 करोड़ की 4 परियोजनाओं का शुभारंभ किया. प्रधानमंत्री ने उत्तर-पूर्व की विकास में भागीदारी सुनिश्चित करने की बात कही. उन्होंने कहा कि पूरा देश तभी सही मायनों में विकास करेगा जब इस इलाक़े का भी समग्र विकास होगा. राष्ट्रीय खेल विश्वविद्यालय की शुरुआत इस इलाक़े के लिए ख़ास है. खेलों को बढ़ावा देने और प्रतिभाओं को तराशने के लिए प्रधानमंत्री ने लवांगपोकपा मल्‍टी स्‍पोर्ट्स कॉम्प्लेक्‍स का उद्घाटन भी किया. इस मौक़े पर उन्होंने प्रसिद्ध खिलाड़ी और बॉक्सर मैरीकॉम को भी सम्मानित किया. प्रधानमंत्री ने वहां अध्‍यापकों, डॉक्‍टरों और नर्सों के लिए 19 आवासीय परिसर, एक हजार आंगनबाड़ी केन्‍द्र की आधारशिला रखी. साथ ही पर्यटन को बढ़ाने के लिए उन्होंने एक परियोजना की भी शुरुआत की. सभी परियोजनाओं को विकास के लिए अहम बताते हुए उन्होंने कहा कि इनके ज़रिए युवाओं और ख़ासकर महिलाओं को तरक्की के लिए संसाधन आसानी के साथ उपलब्ध होंगे. उत्तर-पूर्व में बढ़ते सम्पर्क के साधनों के लिए प्रधानमंत्री ने एक सड़क परियोजना की भी आधारशिला रखी. गौरतलब है कि मणिपुर के सुदूर इलाक़ों के जोड़ने के लिए हेलीकॉप्टर सेवाओं सहित राज्य में कई रेलवे प्रोजेक्ट भी चल रहे हैं. फिलहाल उत्तर-पूर्व के आठ राज्यों में से सात राज्यों को रेलवे नेटवर्क से जोड़ा जा चुका है और कई जगहों पर बेहतर रेलवे सेवाओं के लिए ब्रॉडगेज लाइन बिछाने का काम तेज़ी से चल रहा है. इससे पहले प्रधानमंत्री ने एक प्रदर्शनी भी देखी. इसके ज़रिए उन्होंने कई विकास परियोजनाओं की भी झलक देखी. इस दौरान वे बच्चों के साथ काफी घुले-मिले से नज़र आए. गौरतलब है कि मौजूदा सरकार उत्तर-पूर्व के विकास के लिए कई क़दम उठा रही है. साथ ही सरकार का ज़ोर सभी परियोजनाओं को तय समय से पूरा कर लेने पर है. 