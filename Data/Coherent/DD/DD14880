टेलीकॉम सेक्टर में निवेश को बढ़ावा देने के लिए कैबिनेट का बड़ा फैसला, टेलीकॉम कंपनियां अब 10 के बजाय 16 सालों में दे सकेंगी स्पेक्ट्रम राशि। केंद्र सरकार के कर्मचारियों का मंहगाई भत्ता 2 फीसदी बढ़ाने को मंज़ूरी।  मंत्रिमंडल की बैठक में केंद्रीय कर्मचारियों और पेंशधारकों को तोहफा देते हुए महंगाई भत्ते की अतिरिक्त किश्त को जारी करने का फैसला किया गया है। इस फैसले में केंद्रीय कर्मचारियों का महंगाई भत्ता 2 फीसदी बढ़ा दिया है। ये बढ़ोत्तरी 1 जनवरी, 2018 से लागू होगी। इस कदम से केंद्र सरकार के लगभग 48.41 लाख कर्मचारियों और 61.17 लाख पेंशनधारियों को लाभ होगा। केंद्रीय मंत्रिमंडल ने मध्‍यस्‍थता और सुलह विधयेक, 2018 को लोकसभा में पेश करने की स्‍वीकृति दे दी है। यह विवादों के समाधान के लिए संस्‍थागत मध्‍यस्‍थता को प्रोत्‍साहित करने के सरकार के प्रयास का हिस्‍सा है और यह भारत को मजबूत वैकल्पिक विवाद समाधान व्‍यवस्‍था का केंद्र बनाता है। केंद्रीय मंत्रिमंडल ने संसद में पेश करने के लिए व्‍यावसायिक अदालतों, व्‍यावसायिक डिवीजन और उच्‍च न्‍यायालयों की व्‍यावसायिक डिवीजन विधेयक 2018 को मंजूरी दे दी है। साथ ही सरकार ने 12वीं पंचवर्षीय योजना के बाद भी 2017-2020 के दौरान स्‍वतंत्रता सैनिक सम्‍मान योजना को जारी रखने की मंजूरी दे दी है। 12वीं पंचवर्षीय योजना की अवधि 31 मार्च, 2017 को समाप्‍त हो चुकी है। 