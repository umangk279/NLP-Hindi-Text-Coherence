उत्तर प्रदेश लिखेगा विकास की नई कहानी। प्रधानमंत्री नरेंद्र मोदी ने बुंदेलखंड को आगरा से चित्रकूट तक रक्षा औद्योगिक गलियारे के विस्‍तार का दिया तोहफा। करीब ढाई लाख लोगों को मिलेगा रोज़गार। उत्तर प्रदेश निवेशक सम्मेलन में पीएम मोदी ने कहा- उत्तर प्रदेश में बुनियादी ढांचे की परियोजनाओं से 21वीं सदी में राज्य छूएगा नई ऊंचाईयां।  देश के सबसे बडे सूबे उत्तरप्रदेश में विकास की अपार संभावनाओं को देखते हुए पहला इंवेस्टर्स समिट यानि निवेशक सम्मेलन का प्रधानमंत्री ने वुधवार को उद्घाटन किया। यूपी के लिए प्रधानमंत्री ने बड़ा एलान करते हुए बुंदेलखंड को डिफेंस कॉरिडोर का बेहतरीन तोहफा दिया। पीएम मोदी ने बुंदेलखड के विकास में रक्षा औद्योगिक गलियारे के विस्‍तार के लिए 20 हजार करोड़ रुपये के निवेश की घोषणा की। उन्‍होंने कहा कि रक्षा औद्योगिक गलियारे का विस्‍तार आगरा-लखनऊ, कानपुर, झांसी, अलीगढ़ और चित्रकूट तक किया जाएगा, ताकि बुन्‍देलखंड का विकास सुनिश्चित हो सके। राज्य का पहला निवेशक सम्मेलन और प्रदेश की राजधानी लखनऊ में ख़ुद शिरकत की प्रधानमंत्री मोदी ने। इसमें राज्य के हर क्षेत्र की नई तक़नीक़ की झलक तो दिखी ही। साथ में दिखा राज्य में बदले हुए हालात भी। औद्योगिक घरानों से लेकर प्रधानमंत्री ने ख़ुद इन सबका जायज़ा लिया। लखनऊ का चिकनकारी,भदोही का कालीन,मुरादाबाद का पीतल की ख़ास पहचानों को आगे बढ़ाते हुए प्रधानमंत्री ने एक ज़िला एक उत्पाद के विज़न को भी रखा। सम्मेलन का उद्घाटन करते प्रधानमंत्री ने राज्य में बदले माहौल में सकारात्मक ऊर्जा से विकास की बात कही। सहयोगात्मक संघ के ढांचे को रखते हुए प्रधानमंत्री ने कहा कि अब उ.प्र. केंद्र के साथ बेहतर तालमेल के साथ काम कर रहा है। ऐसे में दोगुनी ताक़त के साथ राज्य विकास करेगा। उन्होने फाइव पी पर ज़ोर देते हुए कहा कि ज़रुरत इस बात कि है कि सामर्थ के साथ अगर सही योजना और नीति मिल जाए तभी बेहतर नतीज़े आऐंगे। प्रधानमंत्री ने राज्य के औद्योगिक विकास में सिंगल विंडो सिस्टम को भी सराहा। प्रदेश में महिलाओं और किसानों के विकास की कार्ययोजना रखते हुए प्रधानमंत्री ने कहा कि कृषि क्षेत्र में बीज से बाज़ार तक बदलाव हुए हैं। कृषि उत्पादों को संरक्षित और सुरक्षित रखने के लिए उन्होने कोल्ड स्टोरेज़ और गोदाम निर्माण पर ज़ोर दिया। साथ ही हस्तशिल्प को बढ़ावा देने और बुंदेलखण्ड के विकास के लिए ख़ास तौर पर रक्षा क्षेत्र के औद्योगिक कॉरिडोर बनाने की घोषणा की। उ.प्र. में बन रहे फ्रेट कॉरिडोर और नई पॉलिसी के तहत बनते रेलवे,हाइवे और एयरपोर्ट भी राज्य के विकास में मददगार होंगे। 