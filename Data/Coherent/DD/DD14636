ईस्टर को प्रभु ईसा मसीह के पुनर्जीवन के पवित्र दिन के रूप में मनाया जाता है. यह पर्व प्रेम, सद्भावना, करुणा और एकजुटता का संदेश देता है. प्रभु ईसा मसीह के उपदेश हमें आज भी मानवता के रास्ते में चलने की प्रेरणा देते हैं.  इस मौके पर दुनिया भर के चर्च में मिडनाइट मास का आयोजन किया गया, जिसमें बड़ी संख्या में लोगों ने हिस्सा लिया. राष्ट्रपति रामनाथ कोविंद ने देश और विदेश में रहने वाले ईसाई समुदाय को ईस्टर की शुभकामनाएं दी हैं. उन्होंने कहा कि ईस्टर हमारे हृदय में खुशी और धैर्य का भाव जगाता है. राष्ट्रपति ने कहा कि यीशु की शिक्षाएं विभिन्न पंथों के बीच समानता का मार्ग दिखाने के साथ ही साथ शांति व भाईचारे को बढ़ावा देती हैं. उप-राष्ट्रपति वेंकैया नायडू ने भी देशवासियों को ईस्टर की शुभकामनाएं दी हैं. वेंकैया नायडू ने ट्वीट संदेश में कहा कि जाति, पंथ या धर्म का भेदभाव किए बिना सभी इंसानों के प्रति दया भाव रखकर ईस्टर का त्यौहार मनाएं. साथ ही कहा कि ये त्यौहार हमारे जीवन में शांति और सामंजस्य लाए प्रधानमंत्री नरेंद्र मोदी ने ईस्टर के मौके पर देशवासियों को शुभकामनाएं दी हैं. अपने ट्वीट संदेश में प्रधानमंत्री ने कहा कि मैं आशा करता हूं कि यह पावन दिन एकता, शांति और भाईचारे को मजबूत करेगा. प्रभु ईसा मसीह के महान विचार और आदर्श लोगों को सेवा करने और समाज में सकारात्मक बदलाव लाने के लिए प्रेरित करेंगे. केंद्रीय सूचना और प्रसारण मंत्री स्मृति ईरानी ने ईस्टर के मौके पर देशवासियों को शुभकामनाएं दी हैं. ट्वीट संदेश में उन्होंने कहा कि ईस्टर जीवन, आशा और विश्वास का प्रतीक है. साथ ही उम्मीद जताई कि ये दिन समाज में करुणा और सद्भाव की भावना को आगे बढ़ाए. 