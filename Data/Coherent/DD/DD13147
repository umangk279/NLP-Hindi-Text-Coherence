प्रधानमंत्री नरेंद्र मोदी ने पर्यावरण संबंधी मंजूरी के लिए सिंगल विंडो पोर्टल 'परिवेश' की शुरुआत की। विश्व जैव ईंधन दिवस के मौके पर पीएम ने कहा, जैव ईंधन न केवल भारत बल्कि पूरी दुनिया को देगा नई ऊर्जा।  भारत में जैव ईंधन नीति को इस साल ही मंजूरी मिली है। पर्यावरण के लिहाज़ से बेहद अहम जैव ईंधन पर मोदी सरकार ने कई कदम उठाये हैं, जिसमें एथनॉल को पेट्रोलियम पदार्थो में मिलाने का बड़ा फैसला भी लिया गया है। पीएम मोदी ने एक बार फिर से जैव ईंधन की दिशा में और तेजी से बढ़ने की अपनी प्रतिबद्धता को दोहराया है। पराली के जलने से होने वाला प्रदूषण हो या गांव में लगने वाले कूड़े कचरे के ढ़ेर,बॉस हो या फिर कोई घास,सड़े गले कृषि उत्पाद हों या फिर कोई ख़राब फसल जो मानकों पर खरी नहीं उतरती। ये सब अनुपयोगी माने जाने वाले उत्पादों का अब होगा सही इस्तेमाल। इनसे जैव ईंधन तैयार कर किसानों को परेशानियों से मुक्ति दिलाई ही जाएगी। साथ ही ये देश के ईंधन पर ख़र्च होने वाली रकम में भी बचत करेगा। प्रधानमंत्री ने विश्व जैव ईंधन दिवस पर विज्ञान भवन में राष्ट्रीय जैव ईंधन नीति 2018 की पुस्तिका का विमोचन किया। साथ ही उन्होने कहा कि बायोफ्यूल भारत को ही नहीं बल्कि विश्व को नई ऊर्जा देगा।  प्रधानमंत्री ने इस मौक़े पर पर्यावरण मंत्रालय के डिज़िटल प्लेटफार्म परिवेश को भी लॉन्च किया। इस पोर्टल के ज़रिए पर्यावरण,वन और जलवायु परिवर्तन संबंधी मंजूरी आसानी से मिल सकेगी। साथ ही उन्होने ओडिशा में बनने वाले पहले प्रोजेक्ट को मंजूरी भी दी।  बायोफ्यूल के लिए सरकार ने देशभर में 12 आधुनिक रिफाइनरी बनाने की योजना बनाई है। साथ ही एथेनॉल के उत्पादन से देश अगले चार साल में इसे 12 हज़ार करोड़ तक पहुंचाने का लक्ष्य रखा है। प्रधानमंत्री ने कहा कि सरकार की कृषि नीतियों और विकास कार्यक्रम तेज़ी से आगे बढ़ रहे हैं जो पिछली सरकारों की नीयत और नीति से कहीं आगे हैं।  प्रधानमंत्री ने lईथानोल के उत्पादन को बढ़ावा देने के लिए गन्ना वेस्ट के मूल्य में सरकार द्वारा की गई बढ़ोत्तरी का भी ज़िक्र किया। उन्होने पेट्रोल में ईथानॉल मिश्रण को 2030 तक 20% तक बढ़ाने और बायोडीज़ल मिश्रण को 5 फीसदी तक ले जाना का लक्ष्य को पूरा करने की प्रतिबद्धता दोहराई। प्रधानमंत्री ने किसानों,वैज्ञानिकों और उद्यमियों से बायोफ्यूल के लाभ को जन-जन तक पहुंचाने के लिए जनभागीदारी का आह्वान भी किया। 