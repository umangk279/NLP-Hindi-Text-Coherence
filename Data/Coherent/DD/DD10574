अमेरिका के राष्ट्पति डोनाल्ड ट्रंप ने तुर्की में सऊदी दूतावास से पत्रकार जमाल खाशोगी के लापता होने के मामले में सऊदी अरब के खिलाफ़ सख्त कार्रवाई की दी चेतावनी, तुर्की ने सऊदी अरब पर जांच में सहयोग न करने का आरोप  अमेरिकी राष्‍ट्रपति डोनाल्‍ड ट्रंप ने सऊदी अरब को कड़े दंड भुगतने की चेतावनी दी है। उन्‍होंने कहा कि पत्रकार जमाल खाशोगी का लापता होना अमेरिका के लिए गुस्‍से का सबब होगा। आशंका है कि जमाल की मौत हो चुकी है। ट्रंप ने कहा कि वाशिंगटन पोस्‍ट अखबार के सहयोगी खाशोगी के गायब होने में सऊदी अरब का हाथ हो सकता है। अमेरिकी अखबार वाशिंगटन पोस्‍ट के स्‍तम्‍भकार खाशोगी स्‍वनिर्वासन पर 2017 तक अमेरिका में रह रहे थे। वे अपनी शादी के सिलसिले में कागजी काम पूरा करने के लिए इस्‍ताम्‍बुल में सऊदी महावाणज्‍य दूतावास में 2 अक्‍टूबर को दाखिल हुए और तभी से लापता है। इस बीच, तुर्की के विदेश मंत्री ने सऊदी अरब पर आरोप लगाया कि वह पत्रकार के लापता होने की जांच में सहयोग करने में नाकाम रहा है। तुर्की ने सऊदी अरब से कहा कि वह तुर्की के जांचकर्ताओं को इस्‍ताम्‍बूल स्थित दूतावास में जाने दे।   