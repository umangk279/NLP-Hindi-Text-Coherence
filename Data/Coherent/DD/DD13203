लोक सभा में किशोर न्याय (बालकों की देखभाल और संरक्षण) संशोधन विधेयक 2018  पेश हुआ, साथ ही एससी-एसटी अत्याचार निवारण संशोधन बिल पर भी लोक सभा में चर्चा होगी। वहीं राज्यसभा में राष्‍ट्रीय पिछड़ा वर्ग आयोग को संवैधानिक दर्जा देने के लिए अन्‍य पिछड़ा वर्ग बिल पेश होगा।     संसद की कार्यवाही आज साप्ताहिक अवकाश के बाद फिर शुरु हुई। लोकसभा में हिरोशिमा दिवस पर आज 1945 में हिरोशिमा-नागासाकी पर गिराए गए बम और मारे गए लोगों की स्मृति में श्रद्धांजलि अर्पित की गई जिसके बाद प्रश्नकाल शुरू हुआ। संसद में आज बेहद महत्वपूर्ण दिन है। लोक सभा में आज किशोर न्याय (बालकों की देखभाल और संरक्षण) संशोधन विधेयक, 2018 लोकसभा में पेश किया गया। इस विधेयक को महिला एवं बाल विकास मंत्री मेनका गांधी ने सदन के पटल पर रखा। इस प्रस्तावित संशोधन में गोद लेने के मामले को मंजूरी देने के लिए जिला अधिकारियों को अधिकार दिया जाएगा। इसके अलावा आज संसद में दो अहम विधेयकों पर चर्चा होगी। लोक सभा में जहां एससी-एसटी अत्याचार निवारण संशोधन बिल पर चर्चा कर उसे पास कराने की कार्रवाई होगी, वहीं राज्यसभा में राष्ट्रीय पिछड़ा वर्ग आयोग को संवैधानिक दर्जा देने के लिए संशोधित संविधान संशोधन विधेयक पर भी चर्चा होगी। संसद के मानसून सत्र का ये आखिरी हफ्ता है।   