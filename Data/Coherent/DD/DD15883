संसद सत्र से पहले गुरुवार को दो अहम बैठकें बुलाई गई हैं, लोकसभा अध्यक्ष के साथ ही सरकार ने भी सभी दलों के नेताओं की बैठक बुलाई है।   संसद के शीतकालीन सत्र से ठीक एक दिन पहले 14 दिसम्बर को लोकसभा अध्यक्ष सुमित्रा महाजन ने सर्वदलीय बैठक बुलाई है। लोकसभा अध्यक्ष की अगुवाई में संसद भवन में होने वाली इस बैठक में सत्तापक्ष और विपक्ष के सभी शीर्ष नेताओं सहित सभी दलों के प्रमुख प्रतिनिधि भाग लेंगे।  बैठक के बाद लोकसभा अध्यक्ष की ओर से दिए गए रात्रिभोज के लिए सभी को आमंत्रित किया गया है। संसद के किसी भी सत्र से पूर्व लोकसभा अध्यक्ष द्वारा इस तरह की बैठक बुलाने की परम्परा है। बैठक में लोकसभा अध्यक्ष सुमित्रा महाजन इस शीतकालीन सत्र को सुचारू ढंग से चलाने के लिए सभी दलों से सहयोग का अपील करेंगी।  गुरुवार को ही संसद भवन की लाइब्रेरी बिल्डिंग में सत्तापक्ष की ओर से भी एक सर्वदलीय बैठक बुलाई गई है। संसदीय कार्यमंत्री अनंत कुमार की ओर से  बुलाई गई इस बैठक में सरकार संसद सत्र को सुचारू रूप से चलाने के लिए विपक्ष से सहयोग का आग्रह करेगी। साथ ही वह आवश्यक मुद्दों पर सहमति बनाने का प्रयास करेगी। अनंत कुमार की ओर से आहूत इस बैठक में सभी दलों के वरिष्ठ नेताओं को आमंत्रित किया जा रहा है।  संसद सत्र के ठीक पहले सरकार सर्वदलीय बैठक बुलाकर सभी दलों के नेताओं के साथ सत्र में होने वाले कामकाज और लोक महत्व के मुद्दों पर चर्चा करती है।  