2022 में जब देश की आजादी को 75 साल पूरे होंगे उस वक्त स्वतंत्रता सेनानियों को सबसे बड़ी श्रद्धांजलि यह होगी कि हम उनके सपनों के भारत का निर्माण करें. यह आह्वान किया राष्ट्रपति राम नाथ कोविन्द ने. राष्ट्रपति ने 69वें गणतंत्र दिवस की पूर्व संध्या पर राष्ट्र को संबोधित करते हुए यह बात कही. गणतंत्र दिवस की पूर्व संध्या पर अपने पहले संबोधन में राष्ट्रपति राम नाथ कोविन्द ने किसानों और गरीबों के जीवन में बदलाव लाने की जरूरत पर भी जोर दिया. उन्होंने कहा कि किसानों को बेहतर जीवन देना होगा और गरीबों को विकास के लिए समान अवसर उपलब्ध कराना लोकतंत्र का सबसे बड़ा उद्देश्य है.  देश के 69वें गणतंत्र दिवस की पूर्व संध्या पर देश के प्रथम नागरिक राम नाथ कोविन्द ने जब राष्ट्र को संबोधित किया तो उनके भाषण में न केवल देश के विकास की उम्मीदें थीं, बल्कि नए भारत के निर्माण का खाका भी था. उनके भाषण में समाज के गरीब तबके की चिंता साफ दिखी. उन्होंने गरीबों को बुनियादी जरूरतें देने और विकास के समान अवसर देने को लोकतंत्र का सबसे बड़ा उद्देशय करार दिया. उन्होंने साफ कहा कि 2022 में आजादी के 75 साल पूरे होने तक एक ऐसे भारत का निर्माण करना है जो आजादी के सिपाहियों के सपनों का भारत हो. ऐसे विकसित भारत के सपने को पूरा करने के लिए राष्ट्रपति राम नाथ कोविन्द ने कुछ कदम उठाने की जरूरत पर जोर दिया. उन्होंने देश के किसानों के जीवन को बेहतर बनाने के लिए और ज्यादा प्रयास करने की जरूरत पर जोर दिया, तो साथ ही सशस्त्र सेनाओं, पुलिस और अर्धसैनिक बलों के लिए सामरिक निर्माण क्षेत्र को निरंतर आधुनिक और मजबूत बनाए रखने को अहम बताया. उन्होंने कहा 'सस्टेनेबल डेवलपमेंट' के लक्ष्यों की प्राप्ति की दिशा में तेजी से आगे बढ़ने, गरीबी हटाने, सभी के लिए उत्तम शिक्षा और स्वास्थ्य सुविधाएं उपलब्ध कराने और बेटियों को हर एक क्षेत्र में समान अवसर दिलाने के लिए देश वचनवद्ध है. राष्ट्रपति ने स्वच्छ, हरित और सक्षम ऊर्जा, कम दरों पर लोगों तक पहुंचाने की जरूरत बतायी तो 'सभी के लिए आवास' के लक्ष्य को पूरा करना प्राथमिकता में रखने पर जोर दिया. राष्ट्रपति ने बेटियों को समान अवसर देने और उनकी आवाज सुनने को आज के समाज की जरूरत बताया तो शिक्षा प्रणाली में सुधार कर देश के युवा को नयी चुनौतियों के लिए तैयार करने के लिए काम करने को कहा. राष्ट्रपति कोविन्द ने कहा कि कुपोषण को दूर कर हर बच्चे की थाली में पोषक तत्व पहुंचाना आज भी चुनौती बना हुआ है. राष्ट्रपति ने एक दूसरे की भावनाओं का आदर करते हुए देश में भाईचारा बनाए रखने को भी समाज के लिए जरूरी बताया. उन्होंने देश की तमाम संस्थाओं में काम करने वालों की नहीं बल्कि संस्था की महत्ता को सबसे ऊपर बताया और कहा कि इन संस्थाओं के सदस्य देशवासियों के ट्रस्टी के रूप में अपने पद की अपेक्षाओं पर खरे उतरते हैं. 'वसुधैव कुटुम्बकम्' का जिक्र करते हुए राष्ट्रपति ने कहा कि आज के तनाव भरे और आतंकवाद से प्रभावित युग में यही भावना हमें बचा सकती है. उन्होंने लोकतंत्र और संविधान के आदर्शों की जमकर तारीफ की और कहा कि देश का नागरिक गणतंत्र का निर्माता और संरक्षक ही नहीं इसका आधार स्तंभ है. देश का हर नागरिक देश के लोकतंत्र को ताकत देता है. राष्ट्रपति का ये संदेश गणतंत्र दिवस का रस्मी संबोधन नहीं है बल्कि देश के सामने मौजूद चुनौतियों से निपटने का मूल मंत्र है. 