थाइलैंड ओपन में भारतीय खिलाड़ियों का निराशाजनक प्रदर्शन रहा। महिला वर्ग में साइना नेहवाल तो वहीं पुरूष वर्ग में किदांबी श्रीकांत हारकर बाहर हो गए हैं। पुरूष युगल में भारतीय टीम अंतिम आठ में, वी साईं प्रणीत भी अंतिम आठ में।   सात्विकसैराज रानकीरेड्डी और चिराग शेट्टी की जोड़ी थाईलैंड ओपन बैडमिंटन प्रतियोगिता के युगल वर्ग के मुक़ाबले में क्वार्टर फाइनल में पहुंचने में कामयाब रहे। इस जोड़ी ने इंडोनेशिया के फजर अलफियान और मुहम्मद रियान अद्रियान्तो की जोड़ी को 21-17,21-19 से हरा दिया। महिला एकल वर्ग के मुक़ाबले में सायना नेहवाल को हार का मुंह देखना पड़ा। सायना को दूसरे दौर के मैच में जापान की सयाका ताकाहाशी ने 16-21,21-11,21-14 से हरा दिया। वहीं पुरूष एकल वर्ग में दूसरे दौर में किदांबी श्रीकांत की चुनौती भी समाप्त हो गई। श्रीकांत को दूसरे दौर में थाईलैंड के खोसित फेतप्रदब ने 11-21,21-16,21-12 से हार का मुंह दिखाया। हालांकि साई प्रणीत दूसरे दौर का मैच जीतने में सफल रहे और उन्होने हमवतन खिलाड़ी शुभंकर डे को 21-18,21-19 से हरा दिया। 