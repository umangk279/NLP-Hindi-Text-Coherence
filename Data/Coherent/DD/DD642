राष्‍ट्र, कल 74वां स्‍वतंत्रता दिवस मनाने जा रहा है। प्रधानमंत्री नरेंद्र मोदी, लालकिले की प्राचीर से राष्‍ट्र ध्‍वज फहराएंगे और देश को संबोधित करेंगे।  राष्‍ट्रीय राजधानी में सुरक्षा कडी कर दी गई है। दिल्‍ली पुलिस ने राजधानी में वाहनों की सुरक्षित और सुचारू आवाजाही सुनिश्चित करने के लिए यातायात परामर्श जारी किया है। दिल्‍ली यातायाता पुलिस ने कहा है कि नेताजी सुभाष मार्ग, लोथियान रोड, एस०पी० मुखर्जी मार्ग, चांदनी चौक रोड, राजघाट से आई०एस०बी०टी० और इससे जुडे मार्ग, कल सवेरे चार बजे से दस बजे तक आम यातायात के लिए बंद रहेंगे। कोविड-19 की स्थिति को देखते हुए रक्षा मंत्रालय ने सभी आमंत्रित लोगों से अनुरोध किया है कि वे लालकिले पर समारोह के दौरान गृह मंत्रालय और स्‍वास्‍थ्‍य मंत्रालय के दिशा-निर्देशों का अनुपालन करें। सभी अतिथियों से मास्‍क पहनने का अनुरोध किया गया है। समारोह में केवल आमंत्रित व्‍यक्ति ही हिस्‍सा ले सकेंगे। 