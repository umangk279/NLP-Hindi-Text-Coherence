दो दिवसीय उत्तर प्रदेश दौरे के पहले दिन प्रधानमंत्री नरेंद्र मोदी ने आजमगढ़ में पूर्वांचल एक्सप्रेस वे का शिलान्यास किया. 340 किमी लम्बे एक्सप्रेस वे के बन जाने के बाद लखनऊ से आजमगढ़ तक का सफ़र आसान हो जाएगा. इसके साथ ही प्रधानमंत्री ने एक जनसभा में विपक्ष की नकारात्मक राजनीति को भी जनता के सामने रखा.  340 किमी लम्बे एक्सप्रेस वे का शिलान्यास कर प्रधानमंत्री ने लखनऊ से आजमगढ़ के सफ़र को आसान बनाने का आगाज कर दिया है. लखनऊ के चांद सराय से गाज़ीपुर के हैदरिया तक की दूरी में बाराबंकी, अमेठी, सुल्तानपुर, फैजाबाद, अंबेडकरनगर, मऊ की भी रफ़्तार बढ़ जाएगी. तीन साल बाद जब ये पूरी तरह से तैयार होगा, तो 6 लेन वाला ये एक्सप्रेस वे पूर्वी उत्तर प्रदेश के लिए लाइफ लाइन सरीखा होगा. प्रधानमंत्री ने विपक्ष को स्वार्थ की राजनीति करने पर जमकर घेरा. उन्होंने कहा कि एक तरफ सरकार उड़ान जैसी योजनाओं के लिए नए बुनियादी ढांचे तैयार करवा रही है, तो वहीं दूसरी ओर सारे जमानती मिलकर परिवार के लिए राजनीति कर रहे हैं. कांग्रेस को निशाने पर लेते हुए उन्होंने कहा कि वोट बैंक के लिए कांग्रेस अवसरवादी राजनीति अपनाती है. प्रधानमंत्री ने मुस्लिम महिलाओं के लिए संशोधित तीन तलाक विधेयक को संसद में अटकाने का आरोप भी कांग्रेस पर लगाया. प्रधानमंत्री ने नए भारत के संकल्प को पूरा करने के लिए पूर्वांचल का तेज़ गति से विकास करने की ज़रूरत पर बल दिया. विकास के सहारे विपक्ष को घेरकर प्रधानमंत्री ने साफ़ कर दिया कि आने वाले दिनों में देश की राजनीति और लोगों की प्राथमिकता में सिर्फ़ और सिर्फ़ विकास है, न कि अवसरवाद और वोट बैंक की नीति. उत्तर प्रदेश के मुख्यमंत्री योगी आदित्यनाथ ने पूर्वांचल एक्सप्रेस वे के शिलान्यास के अवसर पर जनसभा को संबोधित करते हुए कहा कि एक्सप्रेस वे प्रधानमंत्री द्वारा उत्तर प्रदेश की जनता को दी गई विकास की सौगात में से एक है. योगी आदित्यनाथ ने समाजवादी पार्टी और कांग्रेस पर वंशवाद और परिवारवाद को बढ़ावा देने का आरोप लगाया. उन्होंने कहा कि विकास को किसी पार्टी से जोड़ कर नहीं देखा जाना चाहिए. विकास का मकसद लोगों के जीवन में सकारात्मक बदलाव लाना है. 