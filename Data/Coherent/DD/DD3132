विश्व स्वास्थ्य संगठन ने कोरोना वायरस को वैश्विक स्वास्थ्य आपातकाल किया घोषित, चीन में मरने वालों की संख्या हुई 213.  कोरोना वायरस के लगातार केस सामने आने के बाद विश्व स्वास्थ्य संगठन यानी डब्लूएचओ ने बड़ा कदम उठाया है। विश्व स्वास्थ्य संगठन ने चीन के कोरोना वायरस को अंतर्राष्ट्रीय आपातकाल घोषित कर दिया है। डब्ल्यूएचओ की अंतरराष्ट्रीय स्वास्थ्य नियमन आपात समिति की बैठक में इस पर निर्णय लिया गया। संयुक्त राष्ट्र की स्वास्थ्य के महानिदेशक डॉ टेडरस एडहेनम ट्वीट कर बताया कि में कोरोनावायरस को अंतरराष्ट्रीय चिंता मानते हुए अंतरराष्ट्रीय स्वास्थ्य आपातकाल घोषित करता हूं।  उधर चीन में घातक कोरोना वायरस का कहर इस कदर बढ़ता जा रहा है कि इससे मरने वालों की संख्या में लगातार इजाफा हो रहा है। कोरोना वायरस से मरने वालों की संख्या बढ़कर 213 हो गयी है। चीन समेत विश्व में कोरोना वायरस का प्रकोप बढ़ता जा रहा है और अब तक 9720 मामले चीन से है, जहां से इस वायरस का प्रसार हुआ है। विदेशों में 100 मामले सामने आए है। कई देशों ने अपने नागरिकों से वुहान नहीं जाने के लिए कहा है। कई देशों ने वुहान से आने वाले लोगों पर भी प्रतिबंध लगा दिया है। रूस ने चीन के साथ अपने पूर्वी बॉर्डर को भी बंद कर दिया है।  