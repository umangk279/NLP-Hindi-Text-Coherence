आंकड़े इस बात की साफ तौर पर गवाही देते हैं कि कोरोना महामारी के ख़िलाफ...व्यापक स्तर पर टेस्टिंग, मरीजों की ट्रैकिंग और संक्रमितों को तुरंत अस्पताल में भर्ती कराने और मानक उपचार के प्रोटोकॉल का पालन करने की रणनीति के परिणामस्वरूप भारत अब बेहतर स्थिति में पहुंचता हुआ दिख रहा है,   देश में कोरोना वायरस कोविड-19 के संक्रमण के सक्रिय मामलों में गिरावट का सिलसिला लगातार जारी है और जल्द ही भारत कोरोना को हराने में कामयाब हो पाएगा। शनिवार को केंद्रीय स्वास्थ्य मंत्री डॉ. हर्षवर्धन ने ट्वीट कर कहा कि... प्रधानमंत्री नरेंद्र मोदी के नेतृत्व में व्यापक स्तर पर कोरोना की टेस्टिंग, मरीजों की ट्रैकिंग और संक्रमितों को तुरंत अस्पताल में भर्ती कराने तथा मानक उपचार के प्रोटोकॉल का पालन करने की रणनीति के परिणामस्वरूप कोरोना को हराने में अग्रणी भारत जल्द ही इसे मात देगा। केन्द्रीय स्वास्थ्य मंत्रालय की ओर से शनिवार को जारी ताजा आंकड़ों के मुताबिक... भारत में लगातार सक्रिय मामलों में गिरावट का ट्रेंड जारी है। एक महीने के बाद लगातार दूसरे दिन भी सक्रिय मामलों की संख्या नौ लाख के नीचे रही है और इसमें गिरावट जारी है। भारत में आज सक्रिय मामलों की संख्या 8,83,185 है जो कुल मामलों का 12.65 प्रतिशत है। देश में अब तक 59,88,822 लोग संक्रमणमुक्त हो चुके हैं और संक्रमण के बाद स्वस्थ हुए लोगों की दर बढ़कर 85.81 प्रतिशत हो गई है।  18 राज्यों / केंद्रशासित प्रदेशों ने राष्ट्रीय औसत से अधिक रिकवरी दर दर्ज हासिल की है।देश में कोविड-19 से मृत्यु दर 1.54 प्रतिशत है। वहीं भारतीय चिकित्सा अनुसंधान परिषद ने बताया है कि देश में 9 अक्टूबर तक कोरोना के लिए कुल 8 करोड़ 57 लाख 98 हजार 698 नमूनों का परीक्षण किया गया। स्वास्थ्य मंत्रालय ने बताया है कि संक्रमण से मरने वालों में से 70 प्रतिशत से अधिक मरीज दूसरी बीमारियों से भी पीड़ित थे। इस बीच प्रधानमंत्री नरेंद्र मोदी द्वारा कोविड-19 के प्रति शुरु किये गये राष्ट्रव्यापी जागरुकता अभियान पर प्रधानमंत्री कार्याल्य में राज्य मंत्री डा. जितेंद्र सिंह ने कहा है कि देशवासियों को जान है तो जहान है बात को ध्यान में रखते हुये दो गज की दूरी, मास्क का उपयोग, समय समय पर हाथ धोने जैसे दिशानिर्देशों को पालन करना सुनिश्चित करना होगा, उन्होने लोगों से अपील की है कि पीएम मोदी के इस अभियान को जनआंदोलन बनाये। ऐसे में जबकि त्योहारों का और सर्दियों का मौसम आने वाला है, हम सभी को पीएम के दिए संदेश को आत्मसात करना चाहिए जिसमें उन्होंने कहा है कि जब तक दवाई नहीं, तब तक ढिलाई नहीं। 