अमेरिका के उत्तरी केरोलिना में डोरियन तूफान ने दी दस्तक, गर्वनर ने बढ़ते जलस्तर की वजह से द्वीप पर सैकड़ों लोगों के फंसे होने की जताई आशंका. तूफान से बहामास में कम से कम 43 लोगों की मौत.  अमेरिका के उत्तरी केरोलिना में केटेगरी-1 के डोरियन तूफान ने दस्तक दी। इस तूफान के कारण भारी बारिश  हुई और तेज हवाएं चलीं। राज्य के गर्वनर ने बढ़ते जलस्तर की वजह से द्वीप पर सैकड़ों लोगों के फंसे होने की आशंका जताई  है। डोरियन तूफान के कारण लोगों को काफी दिक्कतों का सामना करना पड़ रहा है। डोरियन के कारण  द्वीप पर रहने वाले करीब 800 लोग बिना बिजली के रह रहे है।  बहामास में शक्तिशाली तूफान डोरियन से 43 लोगों की मौत हो गई है।  स्थानीय समयानुसार रात आठ बजे मियामी आधारित राष्ट्रीय तूफान केंद्र (एनएचसी) ने कहा कि डोरियन कमजोर हो कर दूसरी श्रेणी में आ गया है और 160 किलोमीटर प्रति घंटे की रफ्तार से हवाएं चलीं। अमेरिकी राष्ट्रपति डोनाल्ड ट्रंप ने ट्वीट किया कि उन्होंने उत्तरी और दक्षिणी कैरोलिना के गवर्नर से बात की है और सहयोग को तैयार हैं।  उल्लेखनीय है कि ‘डोरियन’ शुरू में पांचवी श्रेणी (सबसे खतरनाक) का तूफान था और बहामा से 295 किलोमीटर प्रति घंटे की रफ्तार से गुजरा था। बहामा के प्रधानमंत्री हुर्बट मिनिस ने कम से कम 30 लोगों के मारे जाने की पुष्टि की है। संयुक्त राष्ट्र ने बहामा में प्रभावित 70,000 लोगों को तत्काल मदद की जरूरत बताई है।  