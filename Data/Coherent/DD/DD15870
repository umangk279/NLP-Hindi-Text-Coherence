संसद के शीतकालीन सत्र से ठीक एक दिन पहले 14 दिसंबर को लोकसभा अध्यक्ष सुमित्रा महाजन ने सर्वदलीय बैठक बुलाई है. लोकसभा अध्यक्ष की अगुवाई में संसद भवन में होने वाली इस बैठक में सत्ता पक्ष और विपक्ष के सभी शीर्ष नेताओं सहित सभी दलों के प्रमुख प्रतिनिधि भाग लेंगे.   बैठक के बाद लोकसभा अध्यक्ष की ओर से दिए गए रात्रि भोज के लिए सभी को आमंत्रित किया गया है. संसद के किसी भी सत्र से पूर्व लोकसभा अध्यक्ष द्वारा इस तरह की बैठक बुलाने की परंपरा है. बैठक में लोकसभा अध्यक्ष सुमित्रा महाजन इस शीतकालीन सत्र को सुचारु ढंग से चलाने के लिए सभी दलों से सहयोग की अपील करेंगी. गुरुवार को ही संसद भवन की लाइब्रेरी बिल्डिंग में सत्ता पक्ष की ओर से भी एक सर्वदलीय बैठक बुलाई गई है. संसदीय कार्यमंत्री अनंत कुमार की ओर से बुलाई गई इस बैठक में सरकार संसद सत्र को सुचारु रूप से चलाने के लिए विपक्ष से सहयोग का आग्रह करेगी. संसद का शीतकालीन सत्र शुक्रवार से शुरू हो रहा है. सत्र के दौरान 25 विधेयकों को विचारण और पारित करने के लिए सूचीबद्ध किया गया है. 14 नए विधेयक भी सत्र के दौरान पेश किए जा सकते हैं. जिन नए विधेयकों को इस सत्र में पेश किया जा सकता है, उनमें वस्तु एवं सेवा कर अध्यादेश-2017, ऋण शोधन और दिवाला संहिता (संशोधन) अध्यादेश- 2017, भारतीय वन (संशोधन) अध्यादेश-2017, तीन तलाक़ पर लगी रोक को क़ानूनी जामा पहनाने संबंधी विधेयक, पिछड़ा वर्ग आयोग को संवैधानिक दर्जा दिलाने वाले संविधान संशोधन विधेयक, नागरिकता संशोधन विधेयक-2016, मोटरवाहन संशोधन विधेयक-2016, ट्रांसजेंडर व्यक्ति अधिकार संरक्षण विधेयक शामिल हैं. शीकालीन सत्र के विलंब को लेकर कांग्रेस पार्टी पहले से ही सरकार की अलोचना कर रही है. जीएसटी, नोटबंदी, राफेल मुद्दा, किसानों से जुड़े विषय समेत कई समसामयिक मुद्दों पर विपक्ष सरकार को घेरने की कोशिश कर सकता है. हांलाकि सरकार की ओर से किसी भी मुद्दे पर चर्चा कराए जाने की बात कही जा रही है. 