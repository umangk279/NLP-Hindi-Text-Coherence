अमेरिका दौरे के अंतिम दिन प्रधानमंत्री नरेंद्र मोदी ने कई द्विपक्षीय बैठकें कीं। जिसमें पीएम मोदी ने बांग्लादेश, भूटान और ग्रीस के प्रधानमंत्री से मुलाकात की। साथ ही अमेरिकी राष्ट्रपति चुनाव की उम्मीदवार तुलसी गबार्ड से भी मिले पीएम मोदी।    प्रधानमंत्री नरेन्द्र मोदी ने कल न्यूयॉर्क में बांग्लादेश की प्रधानमंत्री शेख हसीना से मुलाकात की। दोनों नेताओं ने भारत और बांग्लादेश के बीच लगातार बढ़ रहे बहुआयामी संबंधों पर चर्चा की। मई में बतौर प्रधानमंत्री अपना दूसरा कार्यकाल शुरू करने के बाद प्रधानमत्री मोदी की शेख हसीना से ये पहली मुलाकात थी। दोनों प्रधानमंत्रियों ने भारत-बांग्लादेश संबंधों को नई ऊंचाईयों पर ले जाने पर सहमति जताई। दोनों नेताओं ने आतंकवाद और हिंसक चरमपंथ के प्रति कोई नरमी न बरतने के अपने संकल्प को दोहराया। इस के अलावा इस बात पर भी सहमति जताई गई कि सुरक्षा के क्षेत्र में एक मज़बूत साझेदारी से भारत और बांग्लादेश के संबंधों में विश्वास और परस्पर भरोसा मज़बूत हुआ है। प्रधानमंत्री मोदी ने शेख हसीना के नेतृत्व में बांग्लादेश की तेज़ आर्थिक प्रगति के लिए उन्हें बधाई भी दी। बांग्लादेश की प्रधानमंत्री ने पीएम मोदी को बांग्लादेश आने का न्यौता भी दिया और सुझाव दिया कि बंगबंधु की जन्मशती के अवसर पर भी ये यात्रा हो सकती है। प्रधानमंत्री नरेन्द्र मोदी ने संयुक्त राष्ट्र महासभा सत्र से इतर भूटान के प्रधानमंत्री लोते त्शेरिंग से भी मुलाकात की। बैठक के दौरान दोनों नेताओं ने द्विपक्षीय संबंधों पर चर्चा की और विकासात्मक साझेदारी, हाइड्रोपावर सहयोग, लोगों के बीच सम्पर्क और हाल में अंतरिक्ष, डिजिटल कनेक्टिविटी, वित्तीय क्षेत्र और शिक्षा के क्षेत्र में बढ़े सहयोग समेत विभिन्न क्षेत्रों में दोनों देशों के संबंधों की प्रगति पर संतोष जताया। प्रधानमंत्री ने आपदाओं से मुकाबले के भारत द्वारा प्रस्तावित गठबंधन में शामिल होने के भूटान के फ़ैसले का स्वागत किया। प्रधानमंत्री नरेंद्र मोदी ने ग्रीस के प्रधानमंत्री क्रियाकोस मित्सोताकिस से मुलाकात की। UNGA के इतर दोनों नेताओं के बीच द्विपक्षीय बातचीत हुई।  अमरीका के राष्‍ट्रपति के चुनाव में डेमोक्रेटिक पार्टी की उम्‍मीदवारी की दावेदार और सांसद तुलसी गबार्ड ने प्रधानमंत्री नरेंद्र मोदी से मुलाकात की। दोनों नेताओं के बीच तमाम मुद्दों पर बातचीत हुई। 