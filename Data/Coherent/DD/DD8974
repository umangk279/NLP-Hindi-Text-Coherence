कहते हैं, जहां चाह है, वहां राह है. इस बात को सिद्ध कर दिखाया है, जांजगीर के चाम्पा क्षेत्र के हथनेवरा गांव की 20 महिलाओं ने. महिलाओं ने सुगन्धित धान की सामूहिक खेती करने की ठानी. सुगंधित धान की बेहतर फसल के बाद 22 एकड़ की खेती करने वाली महिलाओं ने अब ठाना है कि अब वे अगली बार 22 एकड़ के बजाय, 1 हजार एकड़ में सुगन्धित धान की सामूहिक खेती करेंगी.  खेत में फसल की कटाई करती महिलाओं को आपने कई बार देखा होगा । लेकिन धान की फसल काट रहीं इन महिलाओं का जज्बा औरों से जुदा है । आज जब आमतौर पर लोग खेती को लाभ का व्यवसाय न मानकर, दूसरे कामों की ओर रुख कर रहे हैं , वहीं जांजगीर के चाम्पा क्षेत्र के हथ-नेवरा गांव की 20 महिलाओं ने लुप्त हो चुके सुगन्धित धान की खेती करने का मन बनाया और इसके लिए उन्होंने जैविक खेती को भी प्राथमिकता दी । चार महिने पहले महिलाओं ने एक समूह बनाया और सुगन्धित धान की सामूहिक खेती करने के लिए करीब 25 एकड़ जमीन ठेके पर ली ।  महिलाओं ने खेती के काम के लिये 3 पुरुष सदस्यों की भी मदद ली । महिलाओं की टोली में एक महिला हरबाई कंवर तो खुद ही ट्रैक्टर चलाती हैं ।  गुड न्यूज़ इडिया ने चार माह पहले जुलाई में महिलाओं की खेती के जज्बे को अपने कार्यक्रम में दिखाया था । इसके बाद लोगों की सराहना ने महिलाओं का हौसला बढ़ाने में मदद की. नतीजा, आज 22 एकड़ में 20 तरह के सुगंधित धान की फसल दूर-दूर तक लहलहा रही है  हथनेवरा गांव की महिलाओं ने उस मिथक को भी तोड़ा है, कि खेती किसानी सिर्फ पुरुष ही कर सकते हैं । 20 महिलाओं द्वारा की गई 20 सुगन्धित धान की सामूहिक खेती की खासी चर्चा है. अच्छी फसल के बाद महिलाओं के नवाचार और मेहनत को सब ओर से सरहाना मिल रही है । महिलाओं ने अब 22 एकड़ से 1 हजार एकड़ में सुगन्धित धान की सामूहिक खेती करने फैसला लिया है. यह भी महिलाओं का बड़ा लक्ष्य है. उम्मीद है कि महिलाओं का जज्बा के आगे यह लक्ष्य भी छोटा साबित होगा.  