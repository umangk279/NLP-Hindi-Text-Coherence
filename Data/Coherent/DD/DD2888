दिल्ली में आज से एशियाई कुश्‍ती चैंपियनशिप का आगाज, 23 फरवरी तक होंगे 30 भार वर्ग के मुकाबले, ग्रीको-रोमन मुकाबले से शुरू होगी चैंपियनशिप ।    एशियाई कुश्‍ती चैंपियनशिप आज नई दिल्‍ली में शुरू होगी। यह प्रतियोगिता इंदि‍रा गांधी स्‍टेडियम के के.डी. जाधव हाल में 23 फरवरी तक चलेगी। इसमें 30 भार वर्ग के मुकाबले होंगे। पुरूषों और महिलाओं की फ्री-स्‍टाइल और ग्रीको-रोमन मुकाबले में 10-10 प्रतिस्‍पर्द्धायें होंगी। यह चैंपियनशिप ग्रीको-रोमन मुकाबले से शुरू होगी। बाद में महिलाओं और पुरूषों की फ्री-स्‍टाइल कुश्‍ती के मुकाबले होंगे। प्रतियोगिता के पहले दिन 55, 63, 77, 87 और 130 किलो वर्ग में पहलवान मुकाबले में उतरेंगे। मुकाबले सुबह साढ़े आठ बजे शुरू होंगे और रात नौ बजे तक चलेंगे।  प्रारम्भिक और क्‍वालीफाइंग मैच सुबह के सत्र में होंगे जबकि सेमीफाइनल और फाइनल मुकाबले शाम 6 बजे से रात 9 बजे के बीच खेले जाएंगे। टूर्नामेंट के पहले दिन भारत को स्‍वर्ण पदक मिलने की उम्‍मीद है। 