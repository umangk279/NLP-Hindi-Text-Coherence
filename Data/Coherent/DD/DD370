इंडियन प्रीमियर लीग 2020 का नया शेड्यूल जारी कर दिया गया है. भारतीय क्रिकेट कंट्रोल बोर्ड के अनुसार टूर्नमेंट का पहला मैच चेन्नै सुपर किंग्स और मुंबई इंडियंस के बीच 19 सितंबर को अबुधाबी में खेला जाएगा. यह मैच भारतीय समयानुसार रात 7:30 बजे से होगा.  अभी लीग मैचों के शेड्यूल का ही एलान किया गया है. प्लेऑफ की तारीखों और मैदान का एलान बाद में किया जाएगा. 13वें सीजन का आयोजन 19 सितंबर से शुरू होगा, जबकि फाइनल मुकाबला 10 नवंबर को खेला जाएगा. इसमें 10 डबल हेडर यानि दिन में दो मैच शामिल हैं और शाम के मैचों की शुरुआत अब आधे घंटे पहले भारतीय समयानुसार शाम 7:30 बजे से होगी. दरअसल आईपीएल के 13वें एडिशन का आयोजन पहले मार्च से होना था लेकिन कोरोना वायरस के बढ़ते प्रकोप के कारण इसे स्थगित कर दिया गया था. 