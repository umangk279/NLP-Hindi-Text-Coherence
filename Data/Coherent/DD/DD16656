पटाखों के बाद अब दिल्ली में डीज़ल जनरेटर पर भी प्रतिबंध लगा दिया गया है। यह फ़ैसला प्रदूषण को ध्यान में रख कर लिया गया है। साथ ही बदरपुर थर्मल पॉवर प्लांट को भी बंद कर दिया गया है। संकेत इस बात के भी हैं कि राजधानी में प्रदूषण रोकने के लिए आने वाले समय में और भी कड़े कदम उठाए जा सकते हैं। ये सब इसलिए भी है क्योंकि तमाम आंकड़े और संकेत इशारा करते हैं कि देश की राजधानी में सांस लेना मुश्किल होता जा रहा है।    साल के उस वक़्त की शुरुआत हो चुकी है जब दिल्ली-एनसीआर में सांस लेना सबसे मुश्किल माना जाता है। सर्दियों की दस्तक और दिवाली के पटाखे उन तमाम वजहों में शामिल हैं जो दिल्ली की हवा को ज़हरीला बनाकर प्रदूषण स्तर को ख़तरनाक स्तर तक पंहुचा देते हैं। जानकारों ने आशंका जताई है कि इस बार दिवाली के बाद प्रदूषण का स्तर फिर चिंताजनक हो सकता है। पिछले साल भी दिवाली के बाद दिल्ली में स्मॉग का स्तर इतना था कि एयर क्वॉलिटी को गंभीर घोषित करना पड़ा था। 