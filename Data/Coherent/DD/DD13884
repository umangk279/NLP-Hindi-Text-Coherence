प्रधानमंत्री नरेंद्र मोदी ने सिंगापुर के प्रधानमंत्री ली सियेन लूंग के साथ आपसी हित से जुड़े मामलों पर बातचीत की. दोनों पक्षों के बीच सामरिक, आर्थिक और प्रौद्योगिकी क्षेत्र में व्‍यापक मुद्दों वार्ता हुई. साथ ही द्विपक्षीय वार्ता के दौरान दोनों नेताओं ने व्‍यापक आर्थिक व्‍यापार समझौते की दूसरी समीक्षा भी की.  भारत-सिंगापुर के बीच बढ़ते सहयोग को लेकर दोनों प्रधानमंत्रियों ने द्विपक्षीय मुलाक़ात की. प्रतिनिधिमंडल स्तर की इस मुलाक़ात में दोनों नेताओं ने आर्थिक और प्रौद्योगिकी क्षेत्र में लंबित पड़े मामलों की समीक्षा की. द्विपक्षीय वार्ता में दोनों देशों के बीच सहयोग को लेकर 8 अलग-अलग क्षेत्रों में समझौते हुए. प्रधानमंत्री ने संयुक्त बयान में दोनों देशों के बीच बढ़ते सामरिक सहयोग को सुरक्षा के लिहाज से अहम बताया. साथ ही उन्होने वैश्विक चुनौतियों के मद्देनज़र नौसेना को लेकर सहयोग बढ़ाने की बात कही. दोनों देशों के बीच नौसेना लॉजिस्टिक सहयोग, आर्थिक मामलों में व्यापक सहयोग, वित्तीय क्षेत्र में तकनीक सहयोग, मादक पदार्थों और मानव तस्करी को रोकने को लेकर भी समझौते हुए. साथ ही भारत और सिंगापुर उच्‍च शिक्षा, क्षमता निर्माण, रक्षा, शहरी बुनियादी ढांचे, दोनों देशों के लोगों के बीच आपसी संपर्क सहित कई अन्‍य क्षेत्रों में सहमति बढ़ाने को दोनों देशों ने क़दम रखे. सिंगापुर के प्रधानमंत्री ने भारत में सिंगापुर के बढ़ते निवेश और आर्थिक सहयोग को लेकर मज़बूत होते संबंधों को लेकर प्रतिबद्धता दोहराई. इससे पहले प्रधानमंत्री मोदी और सिंगापुर के प्रधानमंत्री ली सियेन लूंग ने इस्ताना पैलेस में मुलाक़ात की. पैलेस में प्रधानमंत्री मोदी का औपचारिक स्वागत किया गया. उन्होंने गार्ड ऑफ ऑनर का निरीक्षण किया. साथ ही आगन्तुक पुस्तिका में अपने विचार साझा किए. इसके बाद प्रधानमंत्री मोदी ने सिंगापुर के राष्ट्रपति हलीमा याकूब से भी मुलाक़ात की. सिंगापुर और भारत बुनियादी ढांचे के निर्माण के क्षेत्र सहित रक्षा और सुरक्षा के मद्देनज़र सहयोग बढ़ा रहे हैं. साथ ही पिछले सालों में भारत बढ़ते डिज़िटल उपयोग और तकनीक आधारित सेवाओं के ज़रिए तेज़ी से आर्थिक विकास कर रहा है. ऐसे में सिंगापुर के साथ सहयोग भारत के लिए नए विकास के रास्ते खोल रहा है. 