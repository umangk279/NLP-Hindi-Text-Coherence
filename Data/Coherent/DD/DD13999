उत्तर प्रदेश के कानपुर नगर और कानपुर देहात में ज़हरीली शराब पीने से मरने वालों की संख्या में लगातार इजाफा हो रहा है. ज़हरीली शराब पीने से अब तक एक दर्जन से ज्यादा लोगों की मौत हो चुकी है और कई लोगों का इलाज़ अस्पताल में जारी है. जिसमें कुछ लोगों की हालत गंभीर बताई जा रही है.  कानपुर नगर के संचेडी थाना क्षेत्र के दूल देशी शराब ठेके की जहरीली शराब पीने से शुक्रवार को हेतपुर और अन्य गांव के करीब एक दर्जन लोगों की हालत बिगड़ गई थी. जिसके बाद शनिवार देर रात तक पांच लोगों ने दम तोड़ दिया. वहीं रविवार देर रात कानपुर देहात के एक शराब ठेके से जहरीली शराब पीने से मंडौली गांव और आस-पास के क्षेत्र में मौत का मातम पसर गया. इस मामले में आठ लोगों को गिरफ्तार किया गया है. मामले में शराब विक्रेता को भी गिरफ्तार कर लिया गया है. इस मामले में समाजवादी पार्टी के एक पूर्व विधायक की भी तलाश की जा रही है. पूरे मामले को लेकर सियासत भी तेज हो गई है. खबरों के मुताबिक पिछले कुछ सालों से क्षेत्र में शराब माफिया बड़े पैमाने पर सक्रिय थे. इस घटनाक्रम के बाद पुलिस की लगातार दबिश के बाद नकली शराब फैक्ट्री से जुड़े कई लोगों को हिरासत में लिया गया है. शासन के स्तर पर भी इस मामले में कड़ी निगरानी की जा रही है. राज्य सरकार ने मृतकों के परिजनों को 2-2 लाख रुपये का मुआवज़ा देने का एलान किया है. 