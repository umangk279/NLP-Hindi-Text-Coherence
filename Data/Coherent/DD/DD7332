भाजपा के तमाम स्टार प्रचारक पार्टी के लिये प्रचार में लगे है... पार्टी अध्यक्ष अमित शाह ने बिहार में जनसभाए की तो यूपी के सीएम योगी आदित्यनाथ और स्मृति ईरानी ने उत्तर प्रदेश में कमान सम्भाली। 3 चरण का चुनाव खत्म हो चुका है अब भाजपा का फोकस चौथे चरण पर है।  तीन चरणों का मतदान खत्म होने के बाद बीजेपी ने सारी ताकत बारी चरणों के लिए झोंक दी है। बुधवार को बीजेपी अध्यक्ष अमित शाह ने बिहार में दो रैलियां करके एनडीए उम्मीदवारों के पक्ष में वोट मांगे। अमित शाह पहले पहुंचे मुंगेर जहां उन्होंने एनडीए प्रत्याशी जदयू के ललन सिंह के समर्थन में एक जनसभा को संबोधित किया। अमित शाह ने कांग्रेस पर आतंकवाद के खिलाफ कमजोर रूख अपनाने का आरोप लगाते हुए को कहा कि राजग सरकार ने बिहार को गुंडागर्दी, भ्रष्टाचार, लूटतंत्र आधारित आरजेडी के जंगलराज से बाहर निकाला और अगले पांच वर्ष में बिहार को पूर्ण विकसित राज्य बनाने की दिशा में प्रतिबद्धता से आगे बढ़ रही हैं। शाह ने कहा कि प्रधानमंत्री नरेन्द्र मोदी ने सवा लाख करोड़ रुपये बिहार को देने का वादा किया था और इसमें से एक लाख 10 हजार करोड़ रुपये के काम शुरू भी हो गये हैं। बाद में अमित शाह बेगूसराय पहुंचे जहां से केंद्रीय मंत्री गिरिराज सिंह चुनाव लड रहे हैं। अमित शाह ने आरोप लगाया कि कांग्रेस और नेशनल कांफ्रेन्स एक साथ हैं और ऐसे लोगों के साथ है जो कहते हैं कि कश्मीर का अलग प्रधानमंत्री होना चाहिए, लेकिन कश्मीर को भारत से कोई अलग नहीं कर सकता। उन्होंने कहा कि बेगूसराय की जनता की यह जिम्मेदारी है कि टुकड़े-टुकड़े गैंग को हराकर उल्टे पैर वापस भेजे। यूपी के मुख्यमंत्री योगी आदित्यनाथ ने भी राज्य में कई जनसभाएं की। चंदौली में एक रैली को संबोधित करते हुए योगी ने अपनी सरकार की उपलब्धियां गिनायीं और कहा कि  देश के हर एक व्यक्ति की यही तमन्ना है कि 'फिर एक बार मोदी सरकार'।'' केंद्रीय मंत्री स्मृति ईरानी अमेठी में अपने प्रचार में व्यस्त हैं। बुघवार को उन्होंने कई रैलियां की और अमेठी के सांसद राहुल गांधी पर जमकर हमला बोला। इस बीच भोपाल से भाजपा उम्‍मीदवार साध्‍वी प्रज्ञा का नामांकन के बाद प्रचार जोर शोर से चल रहा है। प्रज्ञा ठाकुर ने बुधवार को रोड शो किया। उधर साध्वी को एनआईए कोर्ट से  बड़ी राहत मिली है। कोर्ट ने प्रज्ञा सिंह ठाकुर को चुनाव लड़ने से रोकने की मांग वाली याचिका खारिज कर दी है।  उधर बीजेपी की ओर से पीएम मोदी शुक्रवार को वाराणसी से नामांकन करेंगे। उससे पहले गुरुवार को वाराणसी में पीएम मोदी का एक बडा रोड शो होगा। 