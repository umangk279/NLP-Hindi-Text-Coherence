ईरान को लेकर संयुक्त राष्ट्र पहुंचा अमेरिका। ईरान द्वारा अपने ड्रोन को मार गिराने पर विशेष बैठक बुलाने का किया आग्रह। राष्ट्रपति ट्रंप ने कहा, ईरान कभी भी हासिल नहीं कर पाएगा परमाणु हथियार।  अमेरिका ने ईरान और खाड़ी में हालिया घटनाक्रम पर संयुक्त राष्ट्र सुरक्षा परिषद की एक बैठक बुलाने का आग्रह किया है। बैठक में खाड़ी में तेल टैंकरों पर हमले और एक अमेरिकी जासूसी ड्रोन को ईरान द्वारा मार गिराए जाने पर चर्चा होने की उम्मीद है। ईरान ने भी संयुक्त राष्ट्र में अमेरिका द्वारा उसके अधिकार क्षेत्र में जासूसी ड्रोन भेजे जाने पर शिकायत दर्ज कराते हुए इसे ख़तरनाक और उकसाने वाली कार्यवाही बताया है। इससे पहले अमेरिकी राष्ट्रपति डोनाल्ड ट्रंप ने शुक्रवार को कहा कि उन्हें ईरान पर हमला करने की कोई ‘‘जल्दी नहीं’’ है। उन्होंने खुलासा किया कि अमेरिकी बल जवाबी कार्रवाई के लिए तैयार थे लेकिन बड़े पैमाने पर लोगों के हताहत होने की आशंका के मद्देनजर उन्होंने बलों को वापस बुला लिया। ईरान ने बृहस्पतिवार को दावा किया था कि उसने उसके हवाई क्षेत्र का उल्लंघन होने पर अमेरिकी सैन्य निगरानी ड्रोन को गिरा दिया।  