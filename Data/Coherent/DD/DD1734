प्रधानमंत्री नरेंद्र मोदी ने आज बंगाल की खाड़ी में चक्रवाती तूफान अम्फन से निपटने के उपायों की समीक्षा के लिए उच्च स्तरीय बैठक की अध्यक्षता की। प्रधानमंत्री ने स्थिति का जायजा लिया और तूफान से निपटने की तैयारियों की समीक्षा की।   इस दौरान राष्ट्रीय आपदा कार्रवाई बल-एनडीआरएफ ने तूफान की आशंका वाले क्षेत्रों से लोगों को निकालने की योजना के बारे में प्रस्तुति भी दी। बल के महानिदेशक ने बताया कि एनडीआरएफ ने 25 टीम तैनात की हैं, जबकि 12 तैयार रखी गई हैं। देश के विभिन्न भागों में एनडीआरएफ की 24 टीम किसी भी आकस्मिक स्थिति से निपटने के लिए तैयार हैं। बाद में, प्रधानमंत्री ने ट्वीटर पर सभी की सुरक्षा के लिए प्रार्थना की और केंद्र सरकार की तरफ से हरसंभव सहायता का आश्वासन दिया। नई दिल्ली में इस बैठक में गृह मंत्री अमित शाह, प्रधानमंत्री के प्रधान सलाहकार पी.के. सिन्हा, कैबिनेट सचिव राजीव गाबा के अलावा अन्य वरिष्ठ अधिकारी भी मौजूद थे। 