कठुआ  दुष्कर्म और हत्या मामले में सुनवाई करते हुए सुप्रीम कोर्ट ने कहा है कि उसकी असल चिंता यह है कि इस मामले में सुनवाई निष्‍पक्ष हो।  प्रधान न्‍यायाधीश दीपक मिश्रा की अध्‍यक्षता वाली पीठ ने कहा है कि अगर उसे ऐसा महसूस होगा कि मामले की निष्‍पक्ष सुनवाई नहीं हो रही है, तो इसे कठुआ से बाहर स्‍थानांतरित कर दिया जाएगा। पीठ ने कहा कि निष्‍पक्ष सुनवाई न केवल आरोपियों, बल्कि पीडिता के परिजनों की भी होनी चाहिए। पीठ ने कहा कि संबंधित पक्ष और उनके वकीलों को पूरी सुरक्षा दी जानी चाहिए। अदालत ने इस मामले में न्‍यायिक प्रक्रिया में वकीलों के जरिए कथित रूप से बाधा डालने के मुद्दे पर भी विचार किया और कहा कि अगर वकीलों ने कोई अनुचित काम किया है, तो उनके खिलाफ कानूनी कार्रवाई की जाएगी।  