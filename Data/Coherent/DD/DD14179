कर्नाटक के चुनावी समर में प्रधानमंत्री करेंगे रैलियां। भाजपा अध्यक्ष का भी राज्य में सघन प्रचार अभियान। राहुल गांधी की रैलियों से कांग्रेस का चुनाव प्रचार चरम पर।  कर्नाटक में बढते चुनावी घमासान में शुक्रवार को बीजेपी ने अपना घोषणा पत्र जारी किया। एक तरफ घोषणा पत्र में किसानों, युवाओं और महिलाओं के लिए बडी घोषणाऐं  की गई। बीजेपी  के मुख्यमंत्री पद के उम्मीदवार बी. एस. येदियुरप्पा ने  केंद्रीय मंत्री प्रकाश जावड़ेकर समेत तमाम नेताओं की मौजूदगी में ये घोषणापत्र जारी किया। पार्टी ने प्रदेश में सरकार बनने के पर राष्ट्रीयकृत एवं सहकारी बैंकों से लिये गए एक लाख रुपये तक के कृषि ऋण माफ करने का  वादा किया गया है। सिंचाई परियोजनाओं के मद में डेढ़ लाख करोड़ रुपये आवंटित करने का बड़ा वादा किया है। सूखा प्रभावित क्षेत्रों में 20 लाख किसानों को 10,000 रुपए की मदद देने और किसानों को पंप सेट के लिए रोज दस घंटे के लिए फ्री बिजली देने का वादा किया गया है। बीपीएल श्रेणी की लड़कियों की शादी के समय 25,000 रुपये और तीन ग्राम सोना देने का वादा किया गया है। महिलाओं को दो लाख रुपए तक का 1 प्रतिशत ब्याज दर पर कर्ज मिलेगा। बीपीएल परिवार की सभी महिलाओं को फ्री स्मार्टफोन देने की बात कही गयी है। घोषणापत्र में ' अन्नपूर्णा कैंटीन ' शुरू करने की बात भी कही गयी है। गायों की सुरक्षा से जुड़े ' गो सेवा आयोग ' को भी पुनर्जीवित किया जाएगा। अगर पार्टी सत्ता में आती है तो वह कांग्रेस शासन में राज्य की आर्थिक स्थिति के बारे में ' श्वेत पत्र ' लाएगी। भ्रष्टाचार से निपटने के लिए 24*7 एंटी करप्शन हेल्पलाइन बनेगी साथ ही महिलाओं और बच्चों की सुरक्षा के लिए पूरे सूबे में सीसीटीवी कैमरे लगाए जाएंगे।ग्रेजुएशन तक सभी कॉलेज में मुफ्त शिक्षा दी जाएगी और कॉलेज छात्रों के लिए लैपटॉप का वादा किया गया है। सभी तालुका में आरोग्य केंद्र की स्थापना होगी । गुरुवार को प्रधानमंत्री ने नरेंद्र मोदी ऐप के जरिए बीजेपी महिला मोर्चा की पदाधिकारियों और कार्यकर्ताओं से संवाद करते हुए प्रधानमंत्री नरेन्द्र मोदी ने कहा था कि भारत महिलाओं के नेतृत्व वाले विकास की ओर बढ़ रहा है। उन्होंने देश के विकास में महिलाओं के योगदान की तारीफ की और कहा कि बीजेपी महिला शक्ति में विश्वास रखती है औऱ यही वजह है कि सरकार में महिलाएं अहम पदों पर आसीन है।  प्रधानमंत्री ने  कहा कि  उनकी सरकार ने महिलाओं और बच्चों के खिलाफ अपराधों से संबंधित कानूनों में कड़े संशोधन किए हैं, कुछ मामलों में मौत की सजा का भी प्रावधान किया गया है।  पीएम ने कहा कि महिला मोर्चा की कार्यकर्ताओं को घर-घर जाकर केंद्र सरकार की योजनाओं को बताना और 'कांग्रेस के झूठ' का पर्दाफाश करना चाहिए। उन्होंने उज्जवला योजना, बेटी बचाओ बेटी पढाओ जैसी केंद्र सरकार की योजनाओं को लेकर जागरूकता जुलूस निकालने का सुझाव दिया। इस बीच राज्य में प्रचार का काम तेजी से चल रही है । पीएम मोदी के अलावा कई राज्यों के मुख्यमंत्री और केंद्रीय मंत्री भी प्रचार के लिए पहुंच रहे हैं । यूपी के मुख्यमंत्री योगी आदित्यनाथ राज्य में धुंआधार रैलियां कर रहे हैं । केंद्रीय मंत्री स्मृति ईरानी ने भी अपनी रैलियों में सिद्धारमैया सरकार पर हमला बोला और बीजेपी के लिए वोट देने की मांग की । प्रचार के बाद योगी यूपी में आए तूफान का जायजा लेने गए हैं लेकिन वो दोबारा प्रदेश में प्रचार जारी रखेंगे । राज्य में सियासी पारा चरम पर है और 224 सदस्यीय विधानसभा के लिए 12 मई को चुनाव होंगे. मतों की गिनती 15 को होगी और तभी पता चलेगा कि सियासी ऊंट किस करवट बैठेगा ।   