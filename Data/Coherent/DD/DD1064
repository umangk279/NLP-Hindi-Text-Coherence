टोयोटा किर्लोस्कर मोटर ने फॉल्टी फ्यूल पंप के कारण 6,500 इकाई ग्लैंजा कारों को वापस मंगवा लिया। इन कारों की मैन्युफैक्चरिंग 2 अप्रैल 2019 से 6 अक्टूबर 2019 के बीच की है। टोयोटा का कहना है कि इन गाड़ियों की जांच कंपनी के अधिकृत डीलरशिप्स की तरफ से की जाएगी और खराब फ्यूल पंप को रिप्लेस किया जाएगा  टोयोटा किर्लोस्कर मोटर ने बुधवार को अपनी प्रीमियम हैचबैक ग्लैंजा की 6,500 यूनिट्स के रिकॉल की घोषणा की है। कंपनी फॉल्टी फ्यूल पंप इश्यू के कारण इन कारों को रिकॉल कर रही है। टोयोटा का कहना है कि जिन ग्लैंजा कारों को रिकॉल किया जा रहा है, उन्हें 2 अप्रैल 2019 से 6 अक्टूबर 2019 के बीच बनाया गया है। इस रिकॉल कैंपेन के तहत प्रभावित ग्लैंजा कारों के ओनर्स से कंपनी के डीलर्स संपर्क करेंगे। कंपनी ने बताया है कि डीलर्स ही पार्ट की जांच करेंगे और उसे रिप्लेस करेंगे। टोयोटा ग्लैंजा, मारुति सुजुकी की बलेनो का रीबैज्ड वर्जन है। मार्च 2018 में टोयोटा और सुजुकी के बीच एक एग्रीमेंट हुआ। इस समझौते के तहत दोनों कंपनियां इंडियन मार्केट में एक-दूसरे को अपनी हाइब्रिड और दूसरे वीकल की सप्लाई करेंगी। इसी एग्रीमेंट के तहत टोयोटा ने इंडियन मार्केट में ग्लैंजा लॉन्च की थी। टोयोटा किर्लोस्कर मोटर ने ग्लैंजा के रिकॉल की घोषणा मारुति सुजुकी के वैगनआर और बलेनो मॉडल्स के रिकॉल के बाद की है। मारुति सुजुकी ने भी बुधवार को वैगनआर और बलेनो के चुनिंदा मॉडल्स को वापस मंगाने की घोषणा की है। कंपनी, संबंधित पार्ट की जांच करेगी और खराब पार्ट्स को फ्री में रिप्लेस करेगी।     