देश भर में आज मनाया जा रहा है 'संविधान दिवस', संविधान को अपनाने के 70 साल पूरे होने के मौके पर खास कार्यक्रमों का आयोजन। राष्ट्रपति, उप-राष्ट्रपति, प्रधानमंत्री और लोकसभा अध्यक्ष संसद के केंद्रीय कक्ष में आयोजित होने वाली दोनों सदनों की संयुक्त बैठक को करेंगे संबोधित।     देश आज 'संविधान दिवस' मना रहा है। संविधान सभा ने 26 नवंबर उन्नीसो उन्चास को संविधान को अपनाया था जबकि संविधान के प्रावधान 26 जनवरी 1950 को पूरी तरह से प्रभावी हुए थे। 'संविधान निर्माताओं के योगदान के प्रति आभार प्रकट करने और इसमें शामिल उत्कृष्ट मूल्यों और नियमों के प्रति लोगों को जागरूक करने के लिए 26 नवंबर को संविधान दिवस के रूप में मनाया जाता है। इस बार का 'संविधान दिवस' अपने आप में खास है, क्योंकि, इस बार संविधान को अपनाने के 70 वर्ष पूरे हो रहे हैं। आज इस मौके पर संसद के केंद्रीय कक्ष में दोनों सदनों की संयुक्त बैठक होगी जिसे राष्ट्रपति संबोधित करेंगे। इस मौके पर उपराष्ट्रपति, पीएम मोदी और लोकसभा अध्यक्ष भी कार्यक्रम को संबोधित करेंगे । 