ईरान क्रैश हुए विमान के ब्लैक बॉक्स को यूक्रेन को सौंपने पर हुआ सहमत, ईरानी सेना द्वारा मार गिराए गए  विमान में सवार सभी 176 लोगों की हुई थी मौत।   यूक्रेन के जेट विमान का ब्लैक बॉक्स फ्लाईट रिकॉर्डर ईरान आगे विश्लेषण के लिए यूक्रेन भेजेगा। पिछले सप्ताह उसने विमान को दुर्घटनावश मार गिराया था। ईरान के नागरिक उड्डयन विभाग के दुर्घटना जांच प्रमुख हसन रेज़ाइफर ने कहा कि ईरान में ब्लैक बॉक्स की जांच संभव नहीं है, इसीलिए फ्रांसीसी, अमरीकी और कनाडाई विशेषज्ञ यूक्रेन की राजधानी कीव में इसके विश्लेषण में मदद करेंगे। हसन ने कहा, अगर इससे भी मदद नहीं मिली, तो ब्लैक बॉक्स को फ्रांस भेजा जायेगा। इसी महीने 8 जनवरी को तेहरान से उड़ान भरने के कुछ ही समय बाद यूक्रेन का एक विमान दुर्घटनावश हमले का शिकार हो गया था, जिससे इसमें सवार सभी 176 व्यक्ति मारे गए थे।    