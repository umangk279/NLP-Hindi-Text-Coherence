जब जब भारतीय अर्थव्यवस्था की बात होती है, तब अर्थव्यवस्था के मज़बूत आधारों की बात होती है। और एक बार फिर चाहे विश्व बैंक हो या भारतीय उद्योग परिसंघ शुरुआती चिंताओं के बाद दीर्घकाल के लिए चमकदार संकेतों की तरफ खुलकर इशारा करती है। ऐसे में आज वित्त मंत्री अरुण जेटली ने साफ संकेत दिए कि सरकार की नज़रें बनी हुई है और ज़रूरत पड़ने पर मज़बूत और प्रभावी कदम उठाए जाएंगे।   चालू वित्त वर्ष की पहली तिमाही में आर्थिक विकास दर गिरने के बाद सरकार पूरी तरह से सक्रिय है और वो अर्थव्यवस्था की स्थ‍िति सुधारने के लिए जरूरी कदम उठा रही है। बुधवार को कैबिनेट बैठक के बाद वित्त मंत्री अरुण जेटली ने कहा कि सरकार की अर्थव्यवस्था पर नजर है और जरूरत पड़ने पर अतिरिक्त कदम उठाए जाएंगे। जेटली ने बताया कि उन्होंने पिछले दिनों मंत्रियों विशेषज्ञों और अधिकारियों से चर्चा की है और वो अर्थव्यवस्था से जुडे भी संकेतों  पर भी नजर रखे हुए हैं। पिछले सालों में भारत की अर्थव्यवस्था बेहद शानदार तरीके से आगे बढ रही थी और वो दुनिया की सबसे तेजी से बढती अर्थव्यवस्थाओं में थी। हालांकि चालू वित्त वर्ष की पहली तिमाही में आर्थिक विकास दर घटकर 5.7 प्रतिशत पर आ गयी है। हालांकि सरकार का कहना है कि ये चिंता की बात नहीं है और इसके लिए सरकार सभी जरुरी कदम उठा रही है। इस बीच विश्वबैंक  के भारत प्रमुख जुनैद अहमद ने जीएसटी को देश की कराधान नीति में संरचनात्मक बदलाव करार देते हुए कहा कि इससे 8 फीसदी से अधिक की वृद्धि की संभावना मजबूत हुई है। अहमद ने एक उद्योग के कार्यक्रम में कहा कि 'भारत आज संभवत: 8 फीसदी से अधिक वृद्धि दर हासिल करने की कगार पर है क्योंकि भारत ने देश को एक बाजार में बदलने का बहुत साहसिक कदम उठाया। इसीलिए जीएसटी का लागू होना एक संरचनात्मक बदलाव है।' उधर भारतीय उद्योग परिसंघ ने भी कहा है कि वित्तीय वर्ष के दूसरे हिस्से में य़ानी अक्टूबर से मार्च के बीच अर्थव्यवस्था में तेजी से सुधार होगा। संगठन ने एक बयान में कहा - सीआईआई को  भरोसा है कि दुनिया भऱ की अर्थव्यवस्था में सकारात्मक संकेतों , त्योहारी सीजन और सरकार के पूंजीगत व्यय की वजह से विकास में तेजी आएगी। वित्त मंत्री अरूण जेटली ने पिछले कुछ दिनों में निर्यात परिदृश्य और बुनियादी ढांचा खर्च समेत अर्थव्यवस्था की स्थिति की समीक्षा की है। इन समीक्षा बैठक में वाणिज्य मंत्री सुरेश प्रभु, रेल मंत्री पीयूष गोयल और नीति आयोग के उपाध्यक्ष राजीव कुमार भी शामिल हुए। इसके अलावा प्रधानमंत्री कार्यालय और वित मंत्रालय के अधिकारियों के साथ भी लंबा विचार विमर्श हुआ है।  