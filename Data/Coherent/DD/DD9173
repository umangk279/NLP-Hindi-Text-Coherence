डिजिटल इंडिया पर आधारित योजना पत्रिका के विशेष अंक का विमोचन शुक्रवार को नई दिल्ली में किया गया. इस मौके पर दूरसंचार और केंद्रीय सूचना प्रौद्योगिकी मंत्री रविशंकर प्रसाद समेत, सूचना प्रौद्योगिकी राज्य मंत्री एसएस अहलूवालिया समेत मंत्रालय के कई वरिष्ठ अधिकारी मौजूद रहे.  योजना पत्रिका एक मासिक पत्रिका है जो सामाजिक, आर्थिक समस्याओं के लिए समर्पित है और इन मुद्दों पर गंभीर चर्चा कर इन समस्याओं का समाधान निकालने के लिए एक प्लेटफॉर्म उपलब्ध कराती है. कार्यक्रम को संबोधित करते हुए केंद्रीय मंत्री रविशंकर प्रसाद ने कहा कि आज आधार आईडेंटिटी नहीं बल्कि डिजिटल आईडेंटिटी है. रविशंकर प्रसाद ने कहा कि आधार कार्ड ने अन्य पहचान पत्रों को पीछे छोड़ दिया है. आधार के फायदे को गिनाते हुए उन्होंने कहा कि इसकी वजह से करीब 90 हजार करोड़ की बचत हुई है, जिससे कई सामाजिक योजनाओं को चलाया जा रहा है. सूचना प्रसारण सचिव अमित खरे ने कहा कि इस पत्रिका में सरकार की बहुत सारी योजनाओं को प्रमुखता से छापा गया है. 