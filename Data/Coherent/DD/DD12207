अगले साल होने वाले लोकसभा चुनाव और इस साल के अंत तक मध्य प्रदेश, छत्तीसगढ़ और राजस्थान में होने वाले विधानसभा चुनाव से पहले भाजपा के मुख्यमंत्रियों के परिषद की मंगलवार को नई दिल्ली में अहम बैठक हुई.  प्रधानमंत्री नरेंद्र मोदी और भाजपा अध्‍यक्ष अमित शाह की अगुवाई में हुई इस बैठक में भाजपा शासित राज्यों के मुख्यमंत्री और उप मुख्यमंत्री शामिल हुए. भाजपा मुख्यालय में सुबह पार्टी अध्यक्ष अमित शाह ने बैठक की शुरुआत की. प्रधानमंत्री नरेंद्र मोदी दोपहर बाद इस बैठक में शामिल हुए. बैठक में 2019 के चुनाव की रणनीति के साथ ही तीन राज्यों में होने वाले विधानसभा चुनाव को लेकर भी चर्चा हुई. पार्टी ने संकल्प जताया कि विधानसभा चुनावों के साथ ही लोकसभा चुनावों में भी पार्टी जीत हासिल करेगी. बैठक में पार्टी ने कहा कि सरकार ने किसानों के लिए काफी कल्याणकारी कदम उठाए हैं. बैठक में भाजपा शासित राज्‍यों में जनकल्‍याण कार्यों की क्या स्थिति है, इसकी समीक्षा की गई और इस बात पर जोर रहा कि इन कामों को जनता तक पहुंचाया जाए. 