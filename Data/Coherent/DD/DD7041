अमेरिका ने कनाडा से आयात होने वाले स्टील और एल्युमीनियम पर बढ़ी हुई इंपोर्ट ड्यूटी हटा ली है. अमेरिका के इस कदम के बाद नए उत्तर अमरीकी मुक्त व्यापार समझौते को मंज़ूरी मिल सकती है.  अमेरिका और कनाडा ने एक संयुक्त बयान जारी कर कहा कि स्टील पर लगी 25 फ़ीसदी और एल्युमीनियम पर लगी 10 फ़ीसदी इंपोर्ट ड्यूटी 48 घंटे में खत्म हो जाएगी. माना जा रहा है कि इसके बाद अमेरिका और मेक्सिको के बीच ऐसा ही समझौता हो सकता है. अमेरिका ने पिछले साल 'राष्ट्रीय सुरक्षा' का हवाला देते हुए विभिन्न देशों से स्टील और एल्युमीनियम इंपोर्ट करने पर भारी शुल्क लगा दिया था. 