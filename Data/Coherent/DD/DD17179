विश्व चैंपियनशिप की रजत पदक विजेता पीवी सिंधू आज से शुरू हो रहे कोरिया सुपर सीरीज बैडमिंटन टूर्नामेंट में भारतीय चुनौती की अगुआई करेंगी जबकि साइना नेहवाल और के श्रीकांत जैसे देश के स्टार खिलाड़ी इस टूर्नामेंट में हिस्सा नहीं लेंगे।   ओलंपिक रजत पदक विजेता सिंधू सभी के आकर्षण का केंद्र होंगी । सिंधू अपने अभियान की शुरुआत महिला एकल में हांगकांग की च्युंग एनगान यी के खिलाफ करेंगी। पुरुष एकल में अमेरिकी ओपन ग्रां प्री गोल्ड विजेता एचएस प्रणय को पहले दौर में हांगकांग के छठे वरीय एनजी का लोंग एंगस से भिड़ना है।  सिंगापुर ओपन चैंपियन बी साइ प्रणीत को भी पहले दौर में हांगकांग के यू युन से भिड़ना है जिनके खिलाफ उनका जीत-हार का रिकार्ड 3-2 है।  