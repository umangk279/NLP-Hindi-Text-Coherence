दिल्ली के मुख्यमंत्री और आप नेता अरविंद केजरीवाल ने वित्त मंत्री अरुण जेटली से मानहानि मुकदमे में मांगी माफी, आप नेता संजय सिंह, राघव चड्डा और आशुतोष ने भी मांगी माफी.  आम आदमी पार्टी के मुखिया और दिल्ली के सीएम अरविंद केजरीवाल ने बीजेपी नेता और केंद्रीय वित्तमंत्री अरुण जेटली से माफी मांग ली है। अरविंद केजरीवाल, संजय सिंह और आशुतोष ने संयुक्त रूप से चिट्ठी लिखकर माफी मांगी है। केंद्रीय वित्त मंत्री अरूण जेटली ने डीडीसीए में घोटाले के आरोप लगाने पर अरविंद केजरीवाल, राघव चड्ढा, आशुतोष, संजय सिंह के खिलाफ आपराधिक मानहानि का मामला दर्ज कराया था। इस मामले में पटियाला हाउस कोर्ट ने सभी को बतौर आरोपी समन जारी किए थे। हालांकि बाद में आरोपियों ने कोर्ट से जमानत ले ली थी। इसके अलावा अरूण जेटली ने दिल्ली हाईकोर्ट में दस करोड़ रुपये के सिविल मानहानि का मामला भी दाखिल कराया है। इससे पहले दिल्ली के मुख्यमंत्री अरविंद केजरीवाल अकाली दल के नेता मजीठिया, नीतिन गडकरी और कपिल सिब्बल के बेटे अमित सिब्बल से माफी मांग चुके हैं। 