भाजपा अध्‍यक्ष अमित शाह ने महात्‍मा गांधी की जयंती के अवसर पर दिल्‍ली से भारतीय जनता पार्टी की देशव्‍यापी गांधी संकल्‍प यात्रा को रवाना किया। इस अवसर पर अमित शाह ने लोगों से सिर्फ एक बार इस्‍तेमाल किये जा सकने वाले प्‍लास्टिक का उपयोग बंद करने का संकल्‍प लेने का आग्रह किया। भाजपा अध्‍यक्ष ने कहा कि पार्टी कार्यकर्ता 31 अक्‍टूबर तक देश भर में पदयात्राएं कर गांधीजी के स्‍वदेश, स्‍वधर्म और स्‍वदेशी जैसे महान जीवन मूल्‍यों को गांव-गांव और घर-घर तक पहुंचाएंगे।  राष्ट्रपिता महात्मा गांधी जी की 150वीं जयंती पर भारतीय जनता पार्टी देश भर में गाँधी संकल्प यात्रा की शुरुआत की है। दिल्ली के हैदरपुर स्थित रामलीला मैदान से केंद्रीय गृहमंत्री अमित शाह ने इस यात्रा की शुरुआत की। इस मौके पर  जन सभा को संबोधित करते हुए कहा किअमित शाह ने कहा कि गांधी जी स्वच्छता के आग्रही थे, आजादी के बाद सिर्फ पीएम मोदी ऐसे प्रधानमंत्री हैं जिन्होंने स्वच्छता को जनआंदोलन बनाया है।  उन्होंने कहा कि देशभर में भाजपा के कार्यकर्ता आज से लेकर 31 अक्टूबर तक 150 किमी पद यात्रा कर गांधी जी के मूल्यों को जन जन तक पहुंचाने का काम करेंगे। इस मौके स्वास्थ्य मंत्री हर्षवर्धन ने कहा कि जन स्वास्थ्य को बढ़ावा देने के लिए देश में आंदोलनकारी प्रभावशाली पहल गांधीजी के स्वस्थ और उत्पादक भारत के सपने को पुनर्जीवित करेगा। उधर केंद्रीय रक्षा मंत्री राजनाथ सिंह ने इस मौके पर दिल्ली कैंट में एक स्वच्छता कार्यक्रम में हिस्सा लिया। कार्यक्रम को संबोधित करते हुए उन्होंने कहा कि महात्मा गांधी अपने विलक्षण कतृत्व और व्यक्तित्व से संपूर्ण समाज को प्रभावित किया। रक्षा मंत्री ने कहा कि मार्टिन लूथर किंग और नेल्सन मंडेला भी गांधी के विचारों से प्रभावित थे। केंद्रीय वन एवं पर्यावरण मंत्री प्रकाश जावडेकर ने आज दिल्ली के कीर्ति नगर स्थित चूना भट्टी के सेवा बस्ती से सिंगल यूज़ प्लास्टिक कचरा बीन कर अभियान की शुरुआत की। उन्होंने लोगों से आह्वान किया कि वो स्वराज से सुराज की तरफ कदम बढ़ाएं। वहीं पार्टी के कार्यकारी अध्यक्ष जे पी नड्डा ने राजधानी दिल्ली के खेड़ा गाँव के चाँद वाटिका में संकल्प यात्रा की शुरुआत की। कार्यक्रम के तहत देश भर में भाजपा नेता और कार्यकर्ता पदयात्रा और अन्य कार्यक्रमों में हिस्सा ले रहे हैं। इसी क्रम में मध्य प्रदेश के पूर्व मुख्यमंत्री शिवराज सिंह चौहान और पूर्व केंद्रीय मंत्री उमा भारती ने भोपाल, केंद्रीय सामाजिक न्याय और अधिकारिता मंत्री थावरचंद गहलोत ने उज्जैन, केंद्रीय मंत्री एवं स्थानीय सांसद गिरिराज सिंह ने बिहार के बेगूसराय और केंद्रीय मानव संसाधन विकास मंत्री रमेश पोखरियाल निशंक ने उत्तराखंड के रुड़की में आयोजित कार्यक्रम में हिस्सा लिया। 