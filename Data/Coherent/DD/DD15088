त्रिपुरा में विधानसभा की 59 सीटों के 78 फीसदी से अधिक मतदान हुआ। तीन मार्च को होगी मतगणना। वहीं मेघालय में चुनाव से पहले एक आईईडी हमले में एनसीपी उम्मीदवार जोनाथन संगमा और उनके दो सहयोगियों की हत्या।   त्रिपुरा में रविवार को विधानसभा की 59 सीटों के लिए भारी वोट डाले गये। चुनाव आयोग के अनुसार राज्य में 78.56 फीसदी मतदान दर्ज हुआ है। चुनाव पूरी तरह से शांतिपूर्ण तरीके से संपन्न हुआ। राज्य के किसी भी भाग से हिंसा की कोई ख़बर नहीं आई।  मतदान के बाद 296 उम्मीदवारों के भाग्य का फैसला ईवीएम मे बंद हो गया है। त्रिपुरा मे विधानसभा की 60 सीटें हैं, लेकिन चारी-लाम विधानसभा से सीपीएम उम्मीदवार के निधन के कारण वहां मतदान टाल दिया गया है। इस सीट पर अब 12 मार्च को मतदान होगा। 