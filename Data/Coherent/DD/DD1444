अनलॉक के पहले चरण में कंटेनमेंट जोन को छोड़कर कई मॉल, होटल रेस्‍त्रा, धार्मिक स्‍थल और कार्यालय खुल गए। पहले दिन लोग इन स्‍थानों पर उचित दूरी और ऐहतियाती उपायों के साथ गए। इन स्‍थानों को विसंक्रमित किया गया और आगन्‍तुकों की थर्मल स्‍क्रीनिंग की गई। हालांकि कई राज्‍यों ने भारी भीड़ के मद्देनजर ऐसे स्‍थानों को खोलने में कोताही बरती।  राष्‍ट्रीय राजधानी में कनॉट प्‍लेस के हनुमान मंदिर, पुरानी दिल्‍ली में जामा मस्जिद, और मध्‍य दिल्‍ली में स्थित गुरूद्वारा बंगला साहिब और सीक्रेट हार्ट कैथेड्रेल में दो गज की दूरी सुनिश्चित करते हुए भक्‍तों की कतार देखी गई। जामा मस्जिद के शाही इमाम ने लोगों को नमाज़ अदा करने आने से पहले घरों में ही वज़ू करने की सलाह भी दी है। शहर के कई शॉपिंग मॉलों ने आगंतुकों के सामानों के वीसंक्रमण के लिये अल्‍ट्रावॉयलेट चैम्‍बर्स की व्‍यवस्‍था भी की है। मॉल्‍स में हर घंटे कीटाणु शोधन और शारिरिक दूरी सुनिश्चित करने के लिये कड़े प्रोटोकॉल भी देखे गये। अपनी आधी क्षमता पर चल रहे शहर के रैस्‍ट्रॉं मालिकों ने हर प्रवेशकर्ता की थर्मल स्‍क्रीनिंग सुनिश्चित करते हुए डिस्‍पोज़ेबल मैन्‍यू कार्ड की भी अनूठी पहल की है  केरल में दो महीने के लॉकडाउन के बाद आज से धार्मिक संस्थान, मॉल और रेस्टोरेंट खुल जाएंगे।  राज्य में सरकार द्वारा जारी दिशा-निर्देशों का कड़ाई से पालन करते हुए आज से धार्मिक संस्थान खोल दिये जाएंगे। प्रमुख मंदिरों में भीड़ को नियंत्रित करने के लिए प्रतीकात्मक कतार की शुरुआत की गई है। इस बीच, आज से खोलने की सरकार की अनुमति मिलने के बावजूद कुछ धार्मिक नेताओं के फैसले के अऩुसार कोविड-19  के प्रसार को रोकने के लिए कई पूजा स्थल इस महीने के अंत तक बंद रहेंगे। कुछ प्रमुख मंदिर  जैसे- तिरूअनंतपुरम में पद्मनाभास्वामी मंदिर, कोडुगल्लूर मंदिर, जैसे अन्य मंदिर, मलयातूर जैसे प्रमुख चर्च और तिरूअंनतपुरम में पलायम मस्जिद सहित कई मस्जिद 30 जून तक श्रद्धालुओं के लिए बंद रहेंगे। इस बीच, कुल एक हजार एक सौ 74 गंभीर रूप से संक्रमित लोगों और 16 लोगों की मृत्यु के साथ केरल में कोविड-19 संक्रमण का ग्राफ बढ़ गया है। समूचे राज्य में कोरोना के सामुदायिक प्रसार को रोकने के लिए बड़े पैमाने पर  रोग प्रतिकारक जांच प्रक्रिया आरंभ कर दी गई है। इस बीच, केरल में 52 दिन लंबा मछली पकड़ने पर प्रतिबंध आज से शुरू हो जाएगा और 30 जुलाई तक लागू रहेगा। सभी नाविकों को आधी रात से पहले लौट आऩे के आदेश दिये गये हैं।  उत्तर प्रदेश में वाराणसी के काशी विश्वनाथ मंदिर में श्रद्धालुओं को दर्शन की ऑनलाइन सुविधा उपलब्ध कराई गई है। मुख्यमंत्री योगी आदित्यनाथ ने इस सेवा का शुभारम्भ किया। देश के अन्य हिस्सों के साथ ही राज्य के सभी धार्मिक स्थलों को खोल दिया गया है। हालांकि कानपुर, वाराणसी सहित कई जिलों में धार्मिक स्थलों के खुलने का इंतजार है। कोविड-19 के संक्रमण के भय से लेाग धार्मिक स्थलों पर जाने के लिए बहुत उत्सुक नहीं हैं।  