कोरोना के खिलाफ जंग में एकमात्र धारदार हथियार है आइसोलेशन। लोग अपने घरों में रहे और बाहर ना निकलें, इसके लिए सरकार औऱ प्रशासन जीतोड़ कोशिश कर रहे हैं। पंजाब में  कर्फ्यू के नियमों का उल्लंघन करने वालों पर नकेल कसने के लिए पुलिस ने अब ड्रोन का सहारा लिया है।   कुल 10 ज़िलों में 34 स्थानों पर ड्रोन के ज़रिए नज़र रखी जा रही है, ताकि कोई बेवजह सड़कों पर घूमता ना दिख सके। लॉकडाउन के बीच ज़रुरी सामानों की कालाबाज़ारी की खबरों के बीच पंजाब पुलिस ने कुछ ऐसे लोगों की भी धरपकड़ की है, जो ग्राहकों को मंहगे दामों में सामान बेच रहे थे। शुक्रवार को कुल 62 ऐसी जगहों पर छापा डाला गया , जिसमें से गुरदासपुर, पठानकोट, कपूरथला और जालंधर समेत 23 जगहों पर लोग ब्लैक मार्केटिंग करते पाए गए। इन लोगों पर अब प्रक्रिया के मुताबिक जुर्माना लगाया जाएगा। 