प्रधानमंत्री नरेंद्र मोदी शनिवार को अपने संसदीय क्षेत्र वाराणसी के दौरे पर रहेंगे. पीएम मोदी भाजपा के सदस्यता अभियान का शुभारंभ करेंगे. पर्यावरण संतुलन के लिहाज से भी पीएम मोदी की इस यात्रा को बहुत महत्वपूर्ण माना जा रहा है. पीएम मोदी लाल बहादुर शास्त्री की प्रतिमा का अनावरण करेंगे, तो वहीं दशाश्वमेध घाट स्थित मान सिंह वेधशाला में वर्चुअल म्यूजियम का अवलोकन भी करेंगे.  लोक सभा चुनाव में भारतीय जनता पार्टी को लगातार दूसरी बार व्यापक जनाधार मिला और पीएम मोदी ने देश के प्रधानमंत्री के रूप में दोबारा शपथ ली. बीजेपी इस जनाधार में और बढोतरी करने और सदस्यों की संख्या में वृद्धि के लिए सदस्यता अभियान चलाएगी. बीजेपी के इस अभियान के लिए पीएम वाराणसी के दीनदयाल उपाध्याय संकुल कला केंद्र में इस सदस्यता अभियान की शुरुआत करेंगे. प्रधानमंत्री इस मौके पर 5 नए लोगों को अपने हाथों से सदस्य बनाकर सदस्यता अभियान का विधिवत शुभारंभ करेंगे. पर्यावरण संतुलन के लिए यूपी सरकार ने पूरे प्रदेश में 22 करोड़ वृक्ष लगाने का फैसला लिया है. जिसमें करीब साढ़े 27 लाख पौधे अकेले वाराणसी में लगाए जाएंगे. 60 किलोमीटर लंबे पंचकोशी मार्ग पर भी एक लाख 27 हज़ार पौधे लगाने का लक्ष्य रखा गया है. हरहुआ-पंचकोशी मार्ग पर आनंद कानन के रूप में विकसित किए जा रहे एक नवग्रह वाटिका में पीपल का पौधा लगाकर पीएम सघन वृक्षारोपण अभियान का श्रीगणेश करेंगे. इसके अलावा पीएम मोदी दशाश्वमेध घाट पर मान सिंह वेधशाला के वर्चुअल म्यूजियम का अवलोकन करेंगे. वाराणसी पहुंचने के बाद सर्वप्रथम पीएम मोदी लालबहादुर शास्त्री अंतरराष्ट्रीय हवाई अड्डे पर देश के दूसरे प्रधानमंत्री लालबहादुर शास्त्री की प्रतिमा का भी अनावरण भी करेंगे. स्टेच्यू ऑफ यूनिटी का निर्माण करने वाले राम वी सुतार ने इसका निर्माण किया है और इसकी ऊंचाई  ज़मीन से तकरीबन 26 फीट है. 