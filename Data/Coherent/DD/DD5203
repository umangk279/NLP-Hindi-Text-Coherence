जनसंघ के संस्थापक और भारतीय जनता पार्टी के राजनीतिक-वैचारिक जनक पंडित दीनदयाल उपाध्याय की आज 103वीं जयंती है। भारतीय जनता पार्टी  दीनदयाल उपाध्याय की जयंती से लेकर महात्मा गांधी की 150वीं जयंती तक कई कार्यक्रम आयोजित कर रही है।  दीन दयाल उपाध्यक्ष के जीवन से जुड़ी एक रिपोर्ट।   एकात्म मानवदर्शन के दृष्टा, राष्ट्रीय स्वयंसेवक संघ के चिन्तक और संगठनकर्ता, जनसंघ के संस्थापक और भारतीय जनता पार्टी के राजनीतिक-वैचारिक अधिष्ठाता पंडित दीनदयाल उपाध्याय की आज जयंती है। पंडित दीनदयाल उपाध्याय का जन्म 25 सितंबर 1914 को मथुरा जिले के नगला चंद्रभान गांव में हुआ था। उनके पिता का नाम भगवती प्रसाद उपाध्याय था जो जलेसर रोड स्टेशन में सहायक स्टेशन मास्टर थे। दीनदयाल उपाध्याय के माता पिता का देहांत छोटी उम्र में ही हो गया था। उपाध्याय ने कल्याण हाईस्कूल, सीकर, राजस्थान से दसवीं की परीक्षा में बोर्ड में प्रथम स्थान प्राप्त किया। 1939 में कानपुर के सनातन धर्म कालेज से बी०ए० की परीक्षा प्रथम श्रेणी में उत्तीर्ण की। 1937 में अपने सहपाठी बालूजी महाशब्दे की प्रेरणा से राष्ट्रीय स्वयंसेवक संघ के सम्पर्क में आये। संघ के संस्थापक डॉ० हेडगेवार का सान्निध्य कानपुर में ही मिला। उहोंने पढ़ाई पूरी होने के बाद संघ का द्वितीय वर्ष का प्रशिक्षण पूर्ण किया और संघ के जीवनव्रती प्रचारक हो गये।  संघ के माध्यम से ही पंडित दीनदयाल उपाध्याय राजनीति में आये। 21 अक्टूबर 1951 को डॉ० श्यामा प्रसाद मुखर्जी की अध्यक्षता में 'भारतीय जनसंघ' की स्थापना हुई  एवं दीनदयाल उपाध्याय को प्रथम महासचिव नियुक्त किया गया। पंडित दीनदयाल उपाध्याय ने पहली बार कांग्रेस के सामने कोई विकल्प खड़ा किया। 1951 में जनसंघ की स्थापना कर पहले ही चुनाव में दो लोकसभा की सीटें जीतकर कांग्रेस की जड़े हिलाने का कार्य किया। वर्ष 1953 में डॉ. श्यामा प्रसाद मुखर्जी के असमय निधन से पूरे संगठन की जिम्मेदारी दीनदयाल उपाध्याय के युवा कंधों पर आ गयी। दीनदयाल उपाध्याय को दिसंबर 1967 में कालीकट में जनसंघ का अध्यक्ष निर्वाचित किया गया। जनसंघ में रहते हुए उन्होंने एक ऐसी विचारधारा की नींव रखी जिस पर आगे चलकर भारतीय जनता पार्टी का निर्माण हुआ।  पंडित दीनदयाल उपाध्याय एक विचारक, दार्शनिक और एक समावेशी विचारधारा के समर्थक थे जो एक मजबूत भारत का निर्माण करना चाहते थे। प. दीनदयाल उपाध्याय के पत्रकारिता के प्रति भी झुकाव हमेशा बना रहा। अपने आर.एस.एस. के कार्यकाल के दौरान उन्होंने एक साप्ताहिक समाचार पत्र 'पांचजन्य' और एक दैनिक समाचार पत्र 'स्वदेश' शुरू किया था।  11 फरवरी, 1968 को पं. दीनदयाल उपाध्याय  की रहस्यमय तरीके से मौत हो गई। मुगलसराय रेलवे यार्ड में उनकी लाश मिलने से सारे देश में शौक की लहर दौड़ गई, पर सच तो यह है कि पंडित दीनदयाल उपाध्याय जैसे लोग कभी मरते नहीं हैं बल्कि समाज के लिए सदैव अमर रहते हैं। 