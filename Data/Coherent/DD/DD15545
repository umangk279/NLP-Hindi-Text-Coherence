बेहतरीन गेंदबाजी के दमपर दक्षिण अफ्रीका ने तीन टेस्ट मैचों की सीरीज के पहले मैच में भारत को 72 रन से हराया। यह मैच केपटाउन में 5 जनवरी से शुरू हुआ था, जिसके चौथे दिन भारत को हार का सामना करना पड़ा।  केपटाउन टेस्ट में दक्षिण अफ्रीका ने भारत को 72 रन से हराकर सीरीज़ में 1-0 की बढ़त बना ली है। दक्षिण अफ्रीका ने पहली पारी में 286 रन और दूसरी पारी में 130 रन बनाए। वहीं टीम इंडिया ने पहली पारी में 209 रन और दूसरी पारी में 135 रन बनाये। इस मैच के लिए वर्नर फिलैंडर को मैन ऑफ द मैच चुना गया है। उन्होंने इस मैच में कुल 9 विकेट झटके। शिखर धवन 16 रन बनाकर मॉर्केल की गेंद पर आउट हुए। वहीं मुरली विजय 13 रन बनाकर फिलैंडर का शिकार बने। पुजारा 4 रन बनाकर मॉर्केल का शिकार बने। कप्तान विराट कोहली फिलैंडर की गेंद पर एलबीडब्लू हुए। पांड्या भी इस पारी में कुछ कमाल नहीं कर सके। कोई भी बल्लेबाज़ क्रीज़ पर देर तक नहीं टिक सका और टीम इंडिया के विकेट लगातार गिरते चले गए। भारतीय टीम सिर्फ 42.4 ओवर में 135 रन बनाकर ढेर हो गई। इससे पहले आज दक्षिण अफ्रीका ने 2 विकेट के नुकसान पर 65 रन से आगे खेलना शुरु किया। भारत को शुरुआत में ही बडी कामयाबी मिली और दिन के दूसरे ही ओवर में मोहम्मद शामी ने हाशिम आमला को स्लिप में कैच करा दिया। कगिसो रबादा भी 5 रन बनाकर शामी का ही शिकार बने। कप्तान फाफ दु प्लेसि को आउट कर बुमराह ने भारत को बड़ी कामयाबी दिलाई। क्विंटन डि कॉक को भी 8 के स्कोर पर बुमराह ने ही पवेलियन भेजा। फिलैंडर को शामी ने शून्य पर चलता किया। केशव महाराज और मॉर्ने मॉर्केल को भुवनेश्वर कुमार ने आउट किया। एक छोर पर चोटग्रस्त डेल स्टेन थे ऐसे में डिविलियर्स के पास लंबे शॉट्स लगाने के अलावा और कोई चारा नहीं बचा था। ऐसा ही एक लंबा शॉट लगाने के चक्कर में वे बुमराह की गेंद पर भुवनेश्वर कुमार के हाथों लपके गए और अफ्रीकी टीम की पारी 130 रन पर सिमट गई। भारत की ओर से बुमराह और शामी ने 3-3 और भुवनेश्वर कुमार और हार्दिक पांड्या ने 2-2 विकेट चटकाए। इससे पहले खेल का तीसरा दिन बारिश की भेंट चढ गया था और एक भी गेंद नहीं फेंकी गई थी। दक्षिण अफ्रीका ने अपनी पहली पारी में 286 औऱ भारत ने अपनी पहली पारी में 209 रन बनाए थे। 