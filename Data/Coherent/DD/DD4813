महिला विश्व बॉक्सिंग चैम्पियनशिप में पदक जीतकर देश को गौरवान्वित करने वाली पदक विजेताओं ने शनिवार को खेल मंत्री किरेन रीजीजू से मुलाक़ात की. इस मुलाक़ात के दौरान खेल मंत्री ने महिला मुक्केबाज़ों के खेल की प्रशंसा की और माना कि ओलिंपिक में भारतीय महिला मुक्केबाज़ न केवल क्वालीफाई करने में सफल होंगे बल्कि पदक जीतने की तस्वीर को भी पूरा करेंगे.  महिला विश्व बॉक्सिंग चैम्पियनशिप में अपने हुनर से देश का नाम रोशन करने वाली मुक्केबाज़ों ने शनिवार को खेल मंत्री किरेन रीजीजू से मुलाक़ात की. रूस में आयोजित हुई विश्व बॉक्सिंग चैम्पियनशिप में भारत का सफ़र बेहद शानदार रहा और दल ने एक रजत समेत तीन कांस्य पदक हासिल किए. खेल मंत्री किरेन रीजीजू ने इन मुक्केबाज़ों के खेल की प्रशंसा की और उम्मीद जताई कि उनका प्रदर्शन आगे आने वाली प्रतियोगिताओं में इससे भी बढ़कर रहेगा. खेल मंत्रालय की ओर से रजत पदक जीतने वाली मंजू रानी को 14 लाख़ जबकि कांस्य पदक जीतने वाली एमसी मैरीकॉम, लवलीना बोरोगेन और जमुना बोरो को 8 लाख़ की इनामी राशि दी गई. मु्ककेबाज़ निख़त ज़रीन के एमसी मैरीकॉम को लेकर दिए गए ट्रायल संबधित विवादित बयान पर खेल मंत्री ने साफ़ कहा कि वो फेडरेशन को इस बात की सलाह नहीं दे सकते कि उन्हें किसका चयन करना है या किसका नहीं. भारतीय महिला मुक्केबाज़ों के पास वैसे अब ओलिंपिक में क्वालीफाई करने के लिए दो प्रयास सामने होंगे. पहला फरवरी में चीन के वुहान में आयोजित होने वाली एशिया और ओशियाना क्वालीफायर के ज़रिए और दूसरा पेरिस में मई में आयोजित होने वाले विश्व ओलिंपिक क्क्वालीफाइंग टूर्नामेंट के ज़रिए. 