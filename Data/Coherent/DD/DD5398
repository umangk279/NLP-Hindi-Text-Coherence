कुलभूषण जाधव को दूसरी बार पाकिस्तान की ओर से काउंसलर एक्सेस नहीं दिए जाने पर विदेश मंत्रालय ने कहा है कि भारत इस मामले में कुलभूषण जाधव के अधिकारों के लिए आगे भी कूटनीतिक कदम उठाता रहेगा.  पाकिस्तान ने कुलभूषण जाधव को दूसरी बार कॉन्सुलर एक्सेस देने से इनकार कर दिया है. पाकिस्तान विदेश मंत्रालय के प्रवक्ता डॉ मोहम्मद फैसल ने कहा कि कुलभूषण जाधव को दूसरी बार कॉन्सुलर एक्सेस नहीं मिलेगा. जाधव 2016 से पाकिस्तान की हिरासत में हैं और 2017 में उन्हें एक फौजी अदालत ने मौत की सजा सुनाई थी. भारत कहता रहा है कि उन्हें ईरान से अगवा किया गया था और पाकिस्तान में उनकी मौजूदगी कभी सबूतों के साथ नहीं बताई गई. हेग स्थित अंतरराष्ट्रीय न्यायालय के आदेश के बाद हाल ही में भारत के उप-उच्चायुक्त गौरव अहलूवालिया और जाधव के बीच मुलाकात हुई थी. मुलाकात के बाद विदेश मंत्रालय ने एक बयान जारी कर कहा था कि हमें विस्तृत रिपोर्ट का इंतजार है. विदेश मंत्रालय की ओर से कहा गया था कि एक बात साफ है कि कुलभूषण जाधव पाकिस्तान के भारी दबाव में हैं. विदेश मंत्रालय के अनुसार पाकिस्तान के अपुष्ट दावों को लेकर कुलभूषण जाधव भारी दबाव में हैं. 