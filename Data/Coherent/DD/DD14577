बॉलीवुड के सुपरस्टार सलमान खान एक बार फिर से जेल की सलाखों के पीछे पहुंच गए हैं. जोधपुर की एक अदालत ने सलमान खान को काले हिरण के शिकार मामले में दोषी पाया और उन्हें 5 साल की सजा सुनाई है. यह मामला 20 साल पुराना है. सलमान खान के अलावा इस मामले में अभिनेता सैफ अली खान, अभिनेत्री तब्बू, सोनाली बेन्द्रे और नीलम भी आरोपी थे. लेकिन अदालत ने इन सभी को बरी कर दिया. अदालत के फैसले के बाद सलमान खान को जेल भेज दिया गया. सलमान खान की सारी उम्मीदें सेशन कोर्ट पर लगी हैं, जहां कल उनकी जमानत पर सुनवाई होगी.  बॉलीवुड के सुपरस्टार का ये चेहरा बता रहा है कि जोधपुर कोर्ट के फैसले ने उन्हें कितना परेशान किया है. बीस साल पुराने काले हिरण शिकार मामले में गुरुवार दोपहर करीब 11:30 बजे जोधपुर की चीफ ज्यूडिशियल मजिस्ट्रेट की कोर्ट ने जब सलमान खान को दोषी करार दिया तब ही उनके चेहरे की रंगत उड़ गई. लेकिन करीब तीन घंटे बाद जब उनकी सजा का ऐलान हुआ तो ये साफ हो गया कि गुरुवार की रात सलमान की जेल में ही गुजरेगी. सजा का ऐलान होने के बाद सलमान को जोधपुर की जेल भेज दिया गया. सजा की अवधि तीन साल से अधिक होने कारण सलमान को सिर्फ सेशंस कोर्ट ही जमानत दे सकता है. सलमान की जमानत की अर्जी पर सेशंस कोर्ट में शुक्रवार को सुनवाई होगी. अदालत ने सलमान खान को 5 साल की सजा के साथ ही दस हजार रुपये का जुर्माना भी लगाया है. कोर्ट रूम में बहस के दौरान सरकारी वकील ने सलमान के लिए अधिकतम सजा की मांग की थी. वहीं सलमान के वकील की अपील थी कि सलमान को कम से कम सजा दी जाए. इससे पहले कोर्ट ने बाकी सभी आरोपी सितारों को संदेह का लाभ देते हुए बरी कर दिया है. अदालत ने अभिनेता सैफ अली खान, अभिनेत्री तब्बू, सोनाली बेंद्रे और नीलम को बरी कर दिया जबकि सलमान खान को दोषी ठहराया. विश्नोई समाज ने सितारों को बरी किए जाने के फैसले के खिलाफ अपील की बात कही है. गौरतलब है कि ये यह मामला 'हम साथ साथ हैं' फिल्म की शूटिंग के दौरान 2 अक्टूबर, 1998 का है. शूटिंग के दौरान सलमान खान पर काले हिरण का शिकार करने का मामला दर्ज किया गया था. साथ ही इस केस में सलमान को उकसाने के लिए सैफ अली खान, नीलम, तब्बू और सोनाली बेंद्रे का नाम भी शामिल था. सलमान खान पर वन्यजीव संरक्षण कानून की धारा 51 तथा अन्य कलाकारों पर वन्यजीव संरक्षण कानून की धारा 51 तथा भारतीय दंड संहिता की धारा 149 (गैरकानूनी जमावड़ा) के तहत आरोप थे. सलमान खान और उनके साथियों पर 2 चिंकारा और 3 काले हिरणों के शिकार के आरोप लगे थे. सलमान खान पर कुल चार मामले दर्ज हुए थे. तीन हिरणों के शिकार के और चौथा आर्म्स एक्ट का. इसमें से कांकाणी गांव केस में सलमान को गुरुवार को दोषी ठहराया गया. घोड़ा फार्म हाउस केस और भवाद गांव केस में निचली अदालत से सजा मिलने के बाद हाईकोर्ट सलमान को बरी कर चुका है और मामला सुप्रीम कोर्ट में है. आर्म्स केस में भी सलमान निचली अदालत से बरी हो चुके हैं और राज्य सरकार ने इस फैसले के खिलाफ हाईकोर्ट में अपील की है. वैसे शिकार के अलावा सलमान मुंबई में हिट एंड रन केस में भी दोषी ठहराए जा चुके हैं और उनकी अपील ऊंची अदालत में लंबित है. फिलहाल तो काले हिरण के शिकार ने 20 साल बाद बॉलीवुड के टाइगर को सलाखों के पीछे पहुंचा दिया है और अब उनकी रिहाई का फैसला शुक्रवार को ही संभव है. 