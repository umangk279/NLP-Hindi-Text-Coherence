आखिरकार भारत का प्रयास और दुनिया का दबाव रंग लाया. पाकिस्तान की जेल में बंद कुलभूषण से मिलने के लिए पाकिस्तान सरकार उनकी मां और पत्नी को वीजा देगी. मां और पत्नी कुलभूषण से 25 दिसंबर को मुलाकात कर पाएंगे.    विदेश मंत्री सुषमा स्वराज ने ट्वीट कर बताया कि- पाकिस्तान कुलभूषण जाधव की मां और पत्नी को मिलने की इजाज़त देने पर सहमत हो गया है और उनकी सलामती, सुरक्षा और आज़ादी के साथ पाकिस्तान में घूमने के बारे में आश्वासन भी दिया है. भारत का कहना है कि सरकार इस मुलाक़ात के लिए तौर-तरीकों पर काम कर रही है. कुलभूषण जाधव अभी पाकिस्तान की जेल में बंद हैं. उनको पाकिस्तान की सैन्य अदालत ने जासूसी और आतंक फैलाने के आरोप में अप्रैल में मौत की सज़ा सुनाई है. उनको सज़ा सुनाए जाने पर भारत ने तीखी प्रतिक्रिया व्यक्त की. भारत की अपील पर मई में अंतरराष्ट्रीय अदालत ने जाधव को मौत की सज़ा पर रोक लगा दी. पिछले महीने 10 नवंबर को पाकिस्तान जाधव को उनकी पत्नी से मुलाक़ात करने देने पर सहमत हो गया था लेकिन भारत ने मानवीय आधार पर जाधव की मां के लिए भी वीज़ा की मांग की थी. जाधव ने पाकिस्तान के आर्मी प्रमुख जनरल क़मर जावेद बाजवा के सामने एक दया याचिका दायर की है जो अभी भी लंबित है. पाकिस्तान का दावा है कि उसके सुरक्षाबलों ने जाधव को पिछले साल 3 मार्च को ईरान से आने के दौरान बलूचिस्तान से गिरफ्तार किया है लेकिन भारत का कहना है कि उनका अपहरण ईरान से किया गया है जहां वो भारतीय नौसेना से सेवानिवृत्त होने के बाद अपना कारोबार कर रहे थे. 