राजस्थान के कोटा में सरकारी अस्पताल में नवजात बच्चों की हुई मौत की जांच होगी. लोकसभा अध्यक्ष और कोटा से सांसद ओम बिड़ला के हस्तक्षेप के बाद अशोक गहलोत सरकार ने इस मामले में जांच समिति का गठन किया है और 48 घंटे के अंदर रिपोर्ट सौंपने का निर्देश दिया है.  अब जांच समिति के सदस्य जेके लोन मातृ एवं शिशु अस्पताल का दौरा कर वहां बच्चों की मौत के कारणों का पता लगाने की कोशिश कर रहे हैं. अस्पताल में पिछले 48 घंटे में 10 बच्चों, जबकि पिछले एक महीने में 70 बच्चों की मौत हो चुकी है. नवजात बच्चों की मौत के मामले में ओम बिड़ला ने मुख्यमंत्री अशोक गहलोत को पत्र लिख कर फौरन कार्रवाई करने की मांग की थी. इस बीच भाजपा के एक प्रतिनिधिमंडल ने सतीश पुनिया की अगुवाई में अस्पताल का दौरा किया और पीड़ित अभिभावकों से मुलाकात की. इसके बाद भाजपा ने राज्य सरकार पर लापरवाही का आरोप लगाया. 