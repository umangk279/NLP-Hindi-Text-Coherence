ईरान के राष्ट्रपति हसन रुहानी गुरुवार से तीन दिन के भारत दौरे पर हैं. अगस्त, 2013 में पदभार संभालने के बाद यह उनकी भारत की पहली यात्रा है. राष्ट्रपति रुहानी शुक्रवार को हैदराबाद की ऐतिहासिक मक्का मस्जिद में जुमे की नमाज अदा करने के बाद साप्ताहिक जलसे को संबोधित करेंगे. वहीं राष्ट्रपति रुहानी शनिवार को राष्ट्रपति राम नाथ कोविन्द और प्रधानमंत्री नरेंद्र मोदी से द्विपक्षीय मुलाक़ात भी करेंगे. इस यात्रा के दौरान भारत और ईरान आपसी हित के क्षेत्रीय एवं अंतरराष्ट्रीय मुद्दों पर चर्चा करेंगे.  पश्चिम एशिया और खाड़ी देशों की चार मु्ल्कों की सफल यात्रा खत्म करने के बाद अब प्रधानमंत्री नरेंद्र मोदी ईरान के राष्ट्रपति के स्वागत के लिए तैयार हैं. गुरुवार से ईरान के राष्ट्रपति हसन रुहानी भारत के तीन दिनों के दौरे पर हैं. किसी ईरानी राष्ट्रपति की 10 सालों में ये पहली यात्रा है. दौरे के दौरान दोनों नेताओं के बीच क्षेत्रीय, अंतरराष्ट्रीय और आपसी महत्व के कई मुद्दों पर बातचीत होगी. राष्ट्रपति हसन रुहानी के साथ 21 सदस्यों का एक दल भी भारत आया है. ईरान के राष्ट्रपति ने अपने दौरे की शुरुआत हैदराबाद से की है. हैदराबाद दौरे के दौरान राष्ट्रपति रुहानी वहां की ऐतिहासिक मक्का मस्जिद में शुक्रवार की नमाज अता करेंगे. इस दौरान उनके साथ कई धर्मगुरु भी नमाज अता करेंगे. नमाज अता करने के बाद हसन रुहानी वहां एक जलसे को भी संबोधित करेंगे. हैदराबाद दौरे के दौरान ईरान के राष्ट्रपति वहां के ऐतिहासिक सालार जंग म्यूजियम, गोलकोंडा फोर्ट और कुतुब शाही मकबरे का भी दीदार करेंगे. आधिकारिक तौर पर दोनों ही देशों के बीच शनिवार को दिल्ली में द्विपक्षीय बातचीत होगी. दिल्ली में प्रधानमंत्री से मुलाक़ात करने से पहले ईरान के राष्ट्रपति का परंपरागत तौर पर राष्ट्रपति भवन में स्वागत किया जाएगा. शनिवार को ही हसन रुहानी ऑब्ज़र्वर रिसर्च फ़ाउंडेशन के एक कार्यक्रम में भी हिस्सा लेंगे. प्रधानमंत्री नरेंद्र मोदी 2016 में 22-23 मई को ईरान के दौरे पर गए थे. इस दौरान दोनों ही देशों के बीच 12 समझौतों पर हस्ताक्षर हुए थे. ईरान के राष्ट्रपति हसन रुहानी के इस दौरे में आपसी संपर्क ख़ासकर चाबहार बंदरगाह के जरिए स्थापित करने पर रहने वाला है. पीएम मोदी के ईरान दौरे के दौरान ही चाबहार पोर्ट को लेकर एक कॉन्ट्रैक्ट पर दस्तखत किए गए थे. कॉन्ट्रैक्ट में चाबहार पोर्ट के विकास के लिए 500 मिलियन अमेरिकी डॉलर के निवेश की बात कही गई थी. साथ ही जाहेदान तक रेल लिंक स्थापित करने को लेकर भी निवेश की बात हुई थी. चाबहार पोर्ट के पूर्ण विकास के साथ ही भारत की पहुंच अफगानिस्तान और उससे आगे तक हो जाएगी. आपसी व्यापार की बात करें तो दोनों ही देशों के बीच 2016-17 में 12.89 बिलियन अमेरिकी डॉलर का व्यापार हुआ. दोनों ही देशों के बीच ऊर्जा, व्यापार और निवेश पर जोर रहने वाला है. कृषि, संचार, औषधि और स्वास्थ्य पर दोनों ही देशों के बीच समझौते हो सकते हैं. दोनों देशों के ऐतिहासिक रिश्तों में वहां रह रहे भारतीय नागरिकों का भी अहम योगदान रहा है. उम्मीद की जानी चाहिए कि ईरान के राष्ट्रपति के इस दौरे से दोनों ही देशों के बीच रिश्ते और भी मजबूत होंगे. 