रेलवे बोर्ड के अध्यक्ष वी.के. यादव ने कहा है कि पूर्वोत्तर राज्यों की सभी राजधानियों को 2023 तक रेलवे नेटवर्क से जोड़ दिया जाएगा।  रेलवे बोर्ड के अध्यक्ष ने कहा कि ये बहुत महत्वपूर्ण परियोजनाएं हैं और ये पिछले पांच वर्षों के दौरान रेलवे की कार्यसूची में प्रमुख रही हैं। उन्होंने बताया कि मणिपुर, नगालैंड और मेघालय की राजधानियों को जोड़ने का काम जारी है। यादव ने कहा कि जम्‍मू-कश्‍मीर के सभी हिस्‍सों को रेलवे से जोड़ने का काम तेजी से जारी है और कटरा-बनिहाल रेल लिंक परियोजना दिसम्‍बर, 2022 तक पूरी हो जाएगी। उन्‍होंने कहा कि यह बहुत कठिन परियेाजना है और इसके अंतिम चरण में कई सारी दिक्‍कतें हैं। उन्‍होंने बताया कि इस रेल परियोजना में बडी संख्‍या में पुलों और सुरंगों का निर्माण किया जाना है। कटरा से बनिहाल तक एक सौ दस किलोमीटर रेल लाइन का काम प्रगति पर है और दिसम्‍बर, 2022 तक इसका निर्माण कार्य पूरा करने का लक्ष्‍य रखा गया है। 