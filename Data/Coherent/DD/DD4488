अयोध्या में राम मंदिर बनाने पर सुप्रीम कोर्ट के फैसले के बाद रविवार को दिल्ली में राष्ट्रीय सुरक्षा सलाहकार ने हिंदू और मुसलमान दोनों ही समुदायों के संत, धर्मगुरु, मौलाना और बुद्धिजीवियों के साथ बैठक की. इस बातचीत के जरिए न सिर्फ दोनों समुदायों के बीच भाईचारे की भावना को सशक्त किया गया बल्कि धर्मगुरुओं ने पूरे देश को भी एकता का संदेश दिया.  बैठक के बाद सबकी तरफ से एक संयुक्त बयान जारी किया गया, जिसमें कहा गया कि देश के कानून और संविधान पर सबका अटूट विश्वास है. धर्मगुरुओं ने कहा कि सभी देशवासियों को कोर्ट के फैसले का सम्मान करना चाहिए. देश के जीवंत लोकतंत्र को और मजबूत करने का विश्वास दिलाते हुए इन धर्मगुरुओं ने सुप्रीम कोर्ट के फैसले का सम्मान किया और कहा कि फैसले के बाद देश की एकता और भी मज़बूत हुई है. बैठक में शिया धर्मगुरु कलवे जव्वाद, रामदेव, जमात-ए-इस्लामी के जनरल सेक्रेटरी इंजीनियर सलीम शामिल हुए. इन सभी धर्मगुरुओं ने कहा कि एकता की भावना देश की परम्परा और संस्कृति का हिस्सा है. ऐसे में उन्हें उम्मीद है कि दोस्ती का ये सिलसिला और मज़बूत होगा. बैठक के बाद धर्मगुरुओं ने संदेश दिया कि सभी को मिलकर मज़बूत भारत बनाने के लिए काम करना होगा. 