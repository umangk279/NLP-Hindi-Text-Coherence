भारत ने संयुक्त राष्ट्र में चीन औऱ पाकिस्तान को लताड़ते हुए कहा-  कुछ देशों के संकीर्ण राजनीतिक और रणनीतिक उद्देश्यों के कारण तथा नामित आतंकवादियों को राजनीतिक मुख्यधारा में आगे बढ़ाने से प्रतिबंधों को लागू करने में कोई प्रगति नहीं हो पा रही है।  भारत ने संयुक्त राष्ट्र सुरक्षा परिषद में चीन और पाकिस्तान की कड़ी आलोचना की है। यूएनएससी में भारत के स्थायी प्रतिनिधि सैयद अकबरउद्दीन ने कहा  कि कुछ देशों के संकीर्ण राजनीतिक और रणनीतिक उद्देश्यों के कारण और संयुक्त राष्ट्र से नामित आतंकवादियों को महत्व दिए जाने के कारण संयुक्त राष्ट्र की प्रतिबंध समिति के फैसलों में कोई प्रगति नहीं हो रही है। संयुक्त राष्ट्र सुरक्षा परिषद की बैठक में उन्होंने कहा कि चीन ने मसूद अजहर को अंतर्राष्ट्रीय आतंकवादी घोषित किए जाने के मामले में रोड़ा अटकाया। पाकिस्तान का जिक्र करते हुए अकबरउद्दीन ने कहा कि प्रतिबंध समिति ने कुछ लोगों को आतंकवादी नामित किया है, लेकिन कुछ देश अंतर्राष्ट्रीय कानून की पूरी तरह से अवहेलना करते हुए ऐसे आतंकवादियों को मुख्य राजनीतिक धारा में आगे बढ़ने में सहायता कर रहे हैं। इससे सभी देशों की सुरक्षा खतरे में है। 