  देश को कोरोना संकट से निकालने के लिए प्रधानमंत्री नरेंद्र मोदी लगातार बड़े और अहम कदम उठा रहे हैं शनिवार को एक उच्च स्तरीय बैठक में उन्होंने देशभर में कोरोना महामारी की स्थिति और विभिन्न राज्यों की तैयारियों का जायजा लिया। प्रधानमंत्री ने निर्देश दिया कि लगातार व्यक्तिगत स्वच्छता और सार्वजनिक स्थानों पर सामाजिक अनुशासन का पालन करने की आवश्यकता को दोहराना चाहिए। कोविड के बारे में जागरूकता का व्यापक रूप से प्रचार किया जाना चाहिए और संक्रमण के फैलाव को रोकने पर निरंतर जोर दिया जाना चाहिए। पीएम ने ऐसे में कहा कि इस संबंध में किसी भी प्रकार के आलस्य की कोई जगह नहीं है। प्रधानमंत्री ने यह भी निर्देश दिया कि सभी प्रभावित राज्यों और उच्च टेस्ट पोजिटिविटी वाले स्थानों को रियल टाइम बेसिस पर राष्ट्रीय निगरानी और अन्य दिशानिर्देश उपलब्ध कराये जाने चाहिए। प्रधानमंत्री ने दिल्ली में महामारी की स्थिति को नियंत्रित करने में केंद्र, राज्य और स्थानीय स्वशासन के प्रयासों की सराहना की। उन्होंने यह भी निर्देश दिया कि समस्त एनसीआर क्षेत्र में कोविड-19 महामारी को नियंत्रित करने में अन्य राज्य सरकारों को भी इसी प्रकार के दृष्टिकोण अपनाना चाहिए। अहमदाबाद में ‘धनवंतरी रथ‘ के जरिये निगरानी और घर में देखभाल के सफल उदाहरण की भी बैठक में चर्चा हुई. पीएम मोदी ने निर्देश दिया कि अन्य स्थानों पर भी इसका अनुकरण किया जा सकता है।   