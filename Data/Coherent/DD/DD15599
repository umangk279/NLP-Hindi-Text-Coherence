सीमा पर पाकिस्तान बिना उकसावे के गोलीबारी करता रहता है, जम्मू-कश्मीर के सांबा सेक्टर में बुधवार को शहीद हुए बीएसएफ जवान की शहादत के बाद भारतीय सेना ने पाकिस्तान पर बड़ी कार्रवाई की. जिसमें पाक के कई सैनिकों के मारे जाने की ख़बरें हैं, तो वहीं पाकिस्तान की घुसपैठ की कोशिशों को नाकाम कर दिया गया. फिलहाल पाकिस्तानी रेंजर्स की बंदूकें शांत हैं.  गोलीबारी करने वाले और आतंकियों को शह देने वाले पाकिस्तानी रेंजर्स को गुरुवार को भारतीय सीमा सुरक्षा बल ने करारा जवाब दिया. सीमा सुरक्षा बल ने जम्मू जिले में अंतरराष्ट्रीय सीमा पर गुरुवार सुबह अरनिया सेक्टर में निकोवाल सीमा चौकी के नजदीक अंतरराष्ट्रीय सीमा पर दो-तीन लोगों को देखा. बीएसएफ जवानों ने उन्हें ललकारा और गोलीबारी शुरू की, जिसमें एक घुसपैठिया मारा गया. हालांकि सुबह धुंध का फ़ायदा उठा कर बाकी घुसपैठिए भाग निकले. वहीं जम्मू-कश्मीर के सांबा सेक्टर में बुधवार को शहीद हुए सीमा सुरक्षा बल के जवान आरपी हज़रा की शहादत के बाद भारतीय सेना ने पाकिस्तान पर बड़ी कार्रवाई करते हुए पाकिस्तानी बंकरों को निशाना बनाकर ध्वस्त कर दिया. ये बंकर पाकिस्तान सेना के मोर्टार फायरिंग के ठिकाने थे. गौरतलब है कि जम्मू के सांबा सेक्टर में बुधवार को पाकिस्तानी सेना की ओर से बिना किसी उकसावे के की गई गोलीबारी में बीएसएफ जवान आरपी हजरा शहीद हो गए थे. जिसके बाद बीएसएफ ने जवाबी कार्वाई शुरू की. पाकिस्तानी सेना की ओर से किया गया यह इस साल का पहला हमला था. बीएसएफ के मुताबिक पाकिस्तान की तरफ से पहले छोटे हथियारों से गोलीबारी की शुरुआत हुई, जिसके बाद मॉर्टार से गोले दागे जाने लगे. भारतीय जवानों ने दो मॉर्टार ठिकानों की पोजीशन का पता लगाकर लक्ष्य साधा और उसे बुधवार देर रात ध्वस्त कर दिया. सूत्र तो यहां तक बताते हैं कि बीएसएफ की फायरिंग में पाकिस्तान के कम से कम दो मोर्टार प्वाइंट तबाह हो गए हैं, जिनमें पाकिस्तानी रेंजर्स के मरने वालों का आंकड़ा 8-10 तक हो सकता है, हांलाकि इसकी पुष्टि नहीं हो पाई है. बीएसएफ की जवाबी कार्रवाई के बाद फिलहाल पाकिस्तानी रेंजर्स ने अपनी बंदूकें शांत कर ली हैं. वहीं गुरुवार को जम्मू में बीएसएफ के शहीद जवान आरपी हज़ारा को श्रद्धांजलि अर्पित की गई. जम्मू-कश्मीर पुलिस के महानिदेशक एसपी वैद ने भी शहीद जवान को श्रद्धासुमन अर्पित किए. 