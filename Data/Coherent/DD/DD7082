पश्चिम बंगाल में बीजेपी के रोड शो में हुए बवाल के बाद ममता सरकार पर बरसे अमित शाह, कहा हिंसा के पीछे टीएमसी का हाथ, तृणमूल कांग्रेस कार्यकर्ताओं पर ईश्वरचंद्र विद्यासागर की प्रतिमा से छेड़छाड़ का लगाया आरोप, चुनाव आयोग से की कार्रवाई की मांग. पश्चिम बंगाल में हिंसा के खिलाफ बीजेपी का दिल्ली के जंतर मंतर पर धरना प्रदर्शन.  भाजपा अध्यक्ष अमित शाह ने आज पश्चिम बंगाल में चुनावों के दौरान लगातार हो रही हिंसा की घटना को लेकर ममता बनर्जी पर निशाना साधा। उन्होंने कल रोड-शो के दौरान कोलकाता मे हुई हिंसा पर सबूतों के साथ तृणमूल कांग्रेस को घेरा। उन्होंने राज्य के कुख्यात बदमाशों के खिलाफ कार्रवाई न किए जाने को लेकर भी चुनाव आयोग पर ढिला रवैया अपनाने का आरोप लगाया। उन्होंने तृणमूल के कार्यकर्ताओं पर विद्या सागर की प्रतिमा को तोड़ने का आरोप लगाया। भाजपा अध्यक्ष ने कहा कि अब तक हुए चुनाव से साबित हो गया है कि पश्चिम बंगाल सहित पूरे देश में भाजपा की लहर है। उन्होंने कहा कि भाजपा बड़े बहुमत के साथ सरकार बनाने जा रही है। पश्चिम बंगाल में बीजेपी अध्यक्ष अमित शाह के रोड शो में हुए हिंसा के बाद अब पार्टी ने दिल्ली में टीएमसी के खिलाफ मोर्चा खोल दिया है। बीजेपी मुद्दे पर ममता बनर्जी और टीएमसी के खिलाफ दिल्ली के जंतर-मंतर में धरना प्रदर्शन कर रही है। बीजेपी के नेता हिंसा के विरोध में  मौन प्रदर्शन कर रहे है। जिसमें भाजपा के वरिष्ठ नेता निर्मला सीतारमण, डा  हर्षवर्धन ओर विजय गोएल सहित अन्य कार्यकर्ता मौजूद हैं। माकपा नेता सीताराम येचुरी ने प.बंगाल में हुई हिंसा की घटना पर भर्त्सना की है। कल शाम अमित शाह के रोड शो के दौरान हुई इस हिंसा में ईश्वरचंद विद्यासागर की मूर्ति को भी नुकसान पहुंचा था। माकपा नेता ने इसे पश्चिम बंगाल की संस्कृति के ख़िलाफ़ बताया और इस तरह की घटना पर खेद जताया।  इससे पहले मंगलवार रात बीजेपी के एक प्रतिनिधिमंडल ने चुनाव आयोग से मुलाकात कर पश्चिम बंगाल की मुख्यमंत्री ममता बनर्जी के चुनाव प्रचार करने पर रोक लगाने की मांग की, साथ ही सातवें चरण के चुनाव वाले क्षेत्रों में केंद्रीय सुरक्षा बलों द्वारा फ्लैग मार्च कराने की भी मांग की। भाजपा ने साथ ही अराजकतत्वों की तत्काल गिरफ्तारी की मांग भी चुनाव आयोग से की। तृणमूल कांग्रेस ने भी भाजपा एवं उसके कार्यकर्ताओं के बीच हुई झड़पों के दौरान बांग्ला लेखक एवं दार्शनिक ईश्वर चंद्र विद्यासागर की प्रतिमा गिराने के मुद्दे पर चुनाव आयोग से मुलाकात का समय मांगा है। इस बीच यूपी के मुख्यमंत्री योगी आदित्यनाथ की कोलकाता में होने वाली रैली रद्द हो गयी है। बीजेपी ने आरोप लगाया है कि रैली का मंच तोड दिया गया। 