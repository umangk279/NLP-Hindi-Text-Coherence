हिमाचल में सत्तारूढ़ कांग्रेस के खिलाफ जनता ने फैसला सुनाकर भाजपा को सौंपी सत्ता। भाजपा ने 68 में से 44 सीटें जीतकर हासिल किया भारी बहुमत। अध्यक्ष अमित शाह ने इस जीत को बताया जातिवाद, वंशवाद और तुष्टीकरण की राजनीति के खिलाफ जीत।  उधर हिमाचल प्रदेश में भी पांच साल बाद एक बार फिर भाजपा की सरकार में वापसी हो गई है। भाजपा ने हिमाचल में कांग्रेस को करारी शिकस्त दी। करीब 48 फीसदी वोटों के साथ पांच साल बाद बीजेपी राज्य में सरकार बनाने की तैयारी कर रही है। कांग्रेस को करीब 41 फीसदी वोट ही मिले हैं। मुख्यमंत्री वीरभद्र सिंह चुनाव जीत गए हैं। हालांकि भाजपा को राज्य में एक बड़ा झटका भी लगा क्योंकि मुख्यमंत्री पद के दावेदार प्रेम कुमार धूमल चुनाव हार गए। अब भाजपा को मुख्‍यमंत्री पद के लिए उम्मीदवार की तलाश होगी और पार्टी में इसके लिए चर्चा शुरू भी हो गई है।  पहाड़ी राज्य हिमाचल में कमल खिलने का जश्न कुछ इस तरह से शिमला में मनाया गया। राज्य में एक बार फिर से बीजेपी सत्ता में लौट रही है। करीब 48 फीसदी वोटों के साथ पांच साल बाद बीजेपी राज्य में सरकार बनाने की तैयारी कर रही है। वीरभद्र सिंह की अगुवाई वाली सत्तारूढ़ कांग्रेस को इस चुनाव में पराजय का सामना करना पड़ रहा है। कांग्रेस को करीब 41 फीसदी वोट ही मिले हैं। हिमाचल प्रदेश के चुनाव मुख्यमंत्री वीरभद्र सिंह के लिए धक्का पहुंचाने वाले हैं. यशवंत सिंह परमार के बाद वीरभद्र सिंह हिमाचल प्रदेश के सबसे लंबे समय तक मुख्यमंत्री रहे हैं। हालांकि वो अर्की विधानसभा सीट से जीतने में कामयाब रहे हैं लेकिन राज्य में पार्टी को जीत दिलाने में असफल रहे हैं। हिमाचल विधानसभा चुनाव में भी पीएम मोदी का जादू चला है। वैसे पिछले तीन दशकों से भी अधिक समय से जनता बारी-बारी से भाजपा व कांग्रेस को सत्ता देती रही है लेकिन पीएम मोदी ने जिस तरह से राज्य में धुंआधार प्रचार किया और हिमाचल को विकास के तोहफे दिए शायद उसी का नतीजा है कि राज्य में कमल खिला है। पार्टी का कहना है कि अब केंद्र और राज्य में दोनों जगह बीजेपी की सरकार होने से राज्य में तेजी से विकास होगा। वैसे जनता ने भले ही पुरानी परंपरा को जारी रख देवभूमि में भगवा फहरा दिया है लेकिन बीजेपी के मुख्यमंत्री उम्मीदवार प्रेम कुमार धूमल अपनी सीट नहीं बचा सके हैं । राज्य में इस बार भ्रष्टाचार और कानून व्यवस्था अहम मुद्दे रहे थे। जिस तरह से वीरभद्र सिंह खुद भ्रष्टाचार के आरोपों में घिरे रहे और उनकी सरकार पर तमाम दाग रहे उससे जनता में नाराजगी दिखी और वो चुनाव परिणामों के रुप में सामने आई। फिलहाल राज्य में बीजेपी की सरकार बन रही है और अब देवभूमि में विकास की नयी गंगा बहने की उम्मीद बंधी है । 