सुप्रीम कोर्ट ने राज्यसभा चुनाव को लेकर गुजरात कांग्रेस की याचिका को किया खारिज, निर्वाचन आयोग के सामने याचिका दाखिल करने का दिया निर्देश, एस. जयशंकर ने गुजरात से राज्यसभा सीट के लिए भरा पर्चा, विदेश मंत्री ने कहा राज्यसभा से चुने जाने के बाद गुजरात को और तरक्की के रास्ते पर ले जाने की करेंगे कोशिश.  विदेश मंत्री एस जयशंकर को भाजपा ने गुजरात से राज्यसभा सीट के लिए उम्मीदवार बनाया है। जिसके लिए मंगलवार को गांधीनगर में उन्होंने नामांकन पत्र दाखिल कर दिया। इससे पहले कल उन्होंने भाजपा की सदस्यता हासिल की थी। दरअसल, विदेश मंत्री की शपथ लेने के बाद जयशंकर अभी किसी भी सदन के सदस्य नहीं है, जबकि नियम के मुताबिक मंत्री पद की शपथ लेने के  6 महीने के भीतर उन्हें लोकसभा या राज्यसभा में से किसी एक सदन का सदस्य होना जरूरी है। नई सरकार बनने के बाद प्रधानमंत्री नरेंद्र मोदी ने पूर्व विदेश सचिव जयशंकर को अपनी सरकार में शामिल करते हुए उन्हें विदेश मंत्री बनाया है। अमित शाह औऱ स्मृति ईरानी के लोकसभा चुनाव में निर्वाचित होने के बाद इस समय गुजरात से दो राज्यसभा की सीट खाली हैं। दूसरी सीट के लिए भाजपा ने जुगलजी माथुरजी ठाकोर को अपना उम्मीदवार बनाया है।  नामांकन दाखिल करने के बाद विदेश मंत्री एस जयशंकर ने ने प्रधानमंत्री नरेंद्र मोदी के नेतृत्व और उनके काम करने के तरीकों की तारीफ की और कहा कि गुजरात में उन्होंने मुख्यमंत्री रहते हुए गुजरात को प्रगतिशील राज्य बना दिया और राज्यसभा से चुने जाने के बाद वे भी गुजरात को और तरक्की के रास्ते पर ले जाने की कोशिश करेंगे।  इस बीच, सुप्रीम कोर्ट ने राज्यसभा चुनाव को लेकर गुजरात कांग्रेस की याचिका को खारिज कर दिया है। कोर्ट ने याचिकाकर्ता से कहा कि निर्वाचन आयोग के सामने याचिका लगाएं। अदालत ने चुनाव प्रक्रिया खत्म होने के बाद चुनाव याचिका के रूप में सुनवाई करने की बात कही।   