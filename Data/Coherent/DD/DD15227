जम्मू-कश्मीर के कुपवाड़ा में माछिल सेक्टर में सेना की एक चौकी आई हिमस्खलन की चपेट में। हादसे में तीन जवान शहीद, एक जवान घायल।  जम्‍मू कश्‍मीर में उत्‍तर कश्‍मीर के कुपवाडा जिले में माछिल सेक्‍टर में सेना की एक चौकी हिमस्‍खलन की चपेट में आ गई। इस हादसे में तीन जवान शहीद हो गए और एक अन्‍य घायल हो गया। सेना के मुताबिक कल शाम को यह दुर्घटना नियंत्रण रेखा के पास हुई।   रिपोर्ट के अनुसार हिमस्‍खलन के बाद इस चौकी से चार जवान लापता बताए गए थे। हिमस्‍खलन बचाव इकाई के बचाव अभियान के दौरान बर्फ में दबे इन चारों जवानों को बाहर निकाला गया, लेकिन एक जवान की मौके पर ही मृत्‍यु हो गई और दो अन्‍य की मृत्‍यु श्रीनगर के बादामी बाग स्थित सेना अस्‍पताल ले जाते समय हुई। चौथे जवान का इलाज चल रहा है और उसकी हालत स्थिर बतायी गई है। 