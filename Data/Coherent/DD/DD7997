भारत में अब लगभग 56 करोड़ लोग इंटरनेट का इस्तेमाल करते हैं। शहरों के मुकाबले गांवों में इंटरनेट उपभोक्ता दोगुनी गति से बढ़ रहे हैं।  एक रिपोर्ट में भारत में आ रही डिजिटल क्रांति का उल्लेख किया गया है। रिपोर्ट के मुताबिक, देश के 56 करोड़ इंटरनेट उपभोक्ताओं में 87 फीसदी ऐसे (49.3 करोड़) हैं जो रोजाना इंटरनेट का बखूबी इस्तेमाल करते हैं। इसमें सोशल मीडिया के साथ कामकाज से जुड़े लेनदेन भी शामिल हैं। देश में इंटरनेट उपभोक्ता बढ़ने की औसत रफ्तार 2018 में करीब 18 फीसदी रही, लेकिन गांवों में इंटरनेट का इस्तेमाल करने वालों में करीब दोगुना यानी 35 फीसदी का उछाल आया। 2019 तक भारत में इंटरनेट इस्तेमाल करने वाली आबादी 62.7 करोड़ तक पहुंच जाएगी। 4जी नेटवर्क क्षेत्र में आई क्रांति इसका अहम कारण है। 