मंत्रिमंडलीय समिति ने किसानों को राहत देते हुए ऊर्वरक विभाग को एक अप्रैल से नई यूरिया नीति-2015 को अगले आदेश तक बढ़ाने को मंजूरी प्रदान की. भारत-बोलिविया के बीच भू-विज्ञान और खनिज संसाधन के क्षेत्र में पूर्वव्यापी समझौता ज्ञापन को मंजूरी.  प्रधानमंत्री नरेंद्र मोदी की अध्यक्षता में हुई आर्थिक मामलों की मंत्रिमंडलीय समिति ने किसानों को राहत देते हुए ऊर्वरक विभाग को एक अप्रैल से नई यूरिया नीति-2015 को अगले आदेश तक बढ़ाने को मंजूरी प्रदान की है। यह किसानों को यूरिया के संचालन और नियमित आपूर्ति जारी रखने की सुविधा प्रदान करेगा। बैठक में भारत बोलिविया के बीच भूविज्ञान और खनिज संसाधन के क्षेत्र में पूर्वव्यापी समझौता ज्ञापन को भी मंजूरी प्रदान कर दी है। ये समझौता इसी साल मार्च के महीने में बोलिविया में हुआ था। समझौते से खनिज संसाधनों के क्षेत्र में सहयोग के लिए भारत और बोलीविया के बीच एक संस्थागत तंत्र स्थापित होगा। इसके साथ ही प्रधानमंत्री नरेंद्र मोदी की अध्यक्षता में केंद्रीय मंत्रिमंडल ने चिकित्सा और होम्योपैथी के पारंपरिक सिस्टम के क्षेत्र में भारत और बोलीविया के बीच समझौता ज्ञापन को स्वीकृति प्रदान की है। केंद्रीय मंत्रिमंडल ने भारत और कंबोडिया के बीच संचार के क्षेत्र में किए गए समझौते को भी मंजूरी प्रदान कर दी है। केंद्रीय मंत्रिमंडल ने 2021-2024 की अवधि के दौरान पांच जीएसएलवी उड़ानों से युक्त जीएसएलवी निरंतरता कार्यक्रम चरण-4 को मंजूरी दी है। जीएसएलवी कार्यक्रम-चरण 4 में भू-इमेजिंग, नेविगेशन, डेटा रिले संचार और अंतरिक्ष विज्ञान के लिए 2 टन के उपग्रहों के प्रक्षेपण को सक्षम किया जाएगा। 