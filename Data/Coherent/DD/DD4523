देश की राजधानी में दिल्ली में एक तरफ जहां वायु गुणवत्ता को लेकर सवाल उठ रहे हैं, तो वहीं दूसरी ओर केंद्र सरकार पर्यावरण के प्रति कई अहम कदम उठा रही है. लोगों को पर्यावरण के अनुकूल यात्रा कराने के लिए फिलहाल दिल्ली के इंदिरा गांधी अंतरराष्ट्रीय हवाई अड्डे और हिमाचल प्रदेश के लिए इलेक्ट्रिक बस की सौगात दी है.  केंद्रीय सड़क परिवहन और राजमार्ग राज्य मंत्री जनरल वीके सिंह ने इन बसों को दिल्ली में हरी झंडी दिखाकर रवाना किया. इस मौके पर भाजपा के राष्ट्रीय उपाध्यक्ष श्याम जाजू भी मौजूद रहे. गुरुवार को केंद्रीय सड़क परिवहन और राजमार्ग राज्य मंत्री जनरल वीके सिंह ने नई दिल्ली में दो इलेक्ट्रिक बसों को रवाना किया. इसमें एक बस जहां एयरपोर्ट पर टर्मिनल से रनवे पर यात्रियों को लाने और ले जाने में इस्तेमाल होगी, तो दूसरी हिमाचल की वादियों में दौड़ेगी. पर्यावरण के प्रति देश और दुनिया की कई बड़ी कंपनियां अपना अहम योगदान दे रही हैं. इसी कड़ी में इलेक्ट्रिक बसें भी शामिल हैं. प्रधानमंत्री नरेंद्र मोदी के सपने को साकार करने के लिए कंपनियां भी अपनी कमर कस चुकी हैं. जहां अभी तक महीने में केवल 200 इलेक्ट्रिक बसें ही बन रही थीं, वहीं अब कंपनियां इन्हें 2000-2500 तक बनाने का लक्ष्य सामने रख रही हैं. देश की राजधानी दिल्ली में बढ़ते प्रदूषण से निजात पाने और पर्यावरण के मद्देनजर ये बसें काफी उपयोगी मानी जा रही हैं. एक तो ये प्रदूषण नहीं करतीं और कंपनियों का तो इतना दावा है, कि इन्हें केवल आधे घंटे में चार्ज कर 120-150 किलोमीटर तक चलाया भी जा सकता है. गिरीश निशाना, संवाददाता 