फिर नहीं चली संसद, विपक्ष के हंगामे के चलते दोनों सदनों में नहीं हो सका कोई कामकाज, सरकार ने कहा अविश्वास प्रस्ताव पर कांग्रेस के पास संख्या बल नहीं केवल कर रही है राजनीति। सप्ताहांत के लंबे अवकाश के बाद संसद के बजट सत्र के दूसरे चरण की कार्यवाही आज से शुरू हुई। हंगामे के कारण राज्यसभा की कार्यवाही आज बाधित हुई।    कांग्रेस, बीएसपी, एसपी, टीडीपी, एआईएडीएमके, टीएमसी सांसदों ने सदन में शोर शराबा करना शुरू कर दिया जिसके कारण सदन की कार्यवाही को दिनभर के लिए स्थगित कर दिया गया। लोकसभा में भी विपक्ष का हंगामा जारी रहा जिसके चलते पहले सदन की कार्यवाही को पहले 12 बजे तक के लिए और फिर दिन भर के लिए स्थगित कर दिया गया। यह मौजूदा सत्र का आखिरी सप्ताह है और शुक्रवार को दोनों सदनों में सत्रावसान हो जाएगा. विपक्ष के लगातार हंगामे के कारण संसद में कार्यवाही बुरी तरह प्रभावित हुई है. सरकार लगातार यह कहती आई है कि वह अविश्वास प्रस्ताव सहित सभी मुद्दों पर सदन के अंदर बहस के लिए तैयार है लेकिन फिर भी विपक्ष का हंगामा लगाता जारी है। केंद्रीय मंत्री अनंत कुमार ने अविश्वास प्रस्ताव पर भी कांग्रेस पार्टी को आड़े हाथों लिया। उन्होंने कहा कि सदन में कांग्रेस के पास संख्या बल नहीं है इसलिए वो सिर्फ राजनीति कर रही है। अनंत कुमार ने ये भी कहा कि इसका असर जल्द ही कर्नाटक चुनाव में भी दिखेगा जहां बीजेपी बहुमत के साथ सरकार बनाएगी। 