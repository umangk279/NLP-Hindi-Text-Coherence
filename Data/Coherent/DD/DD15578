अमेरिका की सर्वोच्च व्यापारिक संगठन ने ट्रंप प्रशासन की उन कथित प्रयासों की आलोचना की है, जिसमें एच-1बी वीजा का एक्सटेंशन यानी विस्तार रोकने की बात कही गई है।  संगठन का कहना है कि इससे प्रतिभाशाली लोग अमेरिका से चले जाएंगे। वीजा नियम कठोर होने से लाखों भारतीय पेशेवरों को अमेरिका छोड़कर स्वदेश लौटना पड़ सकता है। कहा जा रहा है कि राष्ट्रपति डोनाल्ड ट्रंप की बाय अमेरिकी, हायर अमेरिकी नीति को बढ़ावा देने के लिए डिपार्टमेंट ऑफ होमलैंड सिक्योरिटी ने यह ड्राफ्ट तैयार कर लिया है। अगर ये प्रस्ताव प्रभावी हो जाता है तो लाखों भारतीयों को अमेरिका छोड़ना पड़ेगा, जिनमें से कई छोटे बिजनेस के मालिक हैं और नौकरियां पैदा कर रहे हैं। इन लोगों से अमेरिकी अर्थव्यवस्था को ताकत मिलती है। 