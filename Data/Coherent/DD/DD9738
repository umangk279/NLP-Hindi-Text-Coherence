गुवाहाटी वनडे मैच में भारत ने वेस्टइंडीज को 8 विकेट से हरा दिया है. जीत के लिए मिले 323 रन का लक्ष्य भारतीय खिलाड़ियों ने 42.1 ओवर में सिर्फ़ 2 विकेट खोकर हासिल कर लिया.  भारत को पहला झटका शिखर धवन के रूप में लगा, जिन्हें थॉमस ने 4 रन पर आउट किया. इसके बाद रोहित शर्मा और कप्तान विराट कोहली ने पारी को संभाला. कोहली ने 140 और रोहित शर्मा ने 152 रन बनाकर भारतीय टीम को जीत के दरवाजे तक पहुंचा दिया. अंबाती रायडू ने 22 रनों का योगदान दिया. टॉस हारने के बाद पहले बल्लेबाज़ी करते हुए वेस्टइंडीज़ ने निर्धारित 50 ओवर में 8 विकेट के नुकसान पर 322 रन बनाए. अपना पहला वनडे खेल रहे चंद्रपॉल हेमराज 9 रन बनाकर मोहम्मद शमी का शिकार बने. खराब शुरुआत के बाद केरन पॉवेल और शाई होप ने कैरेबियाई पारी को संभाला. केरन पॉवेल ने अर्द्धशतक लगाने में सफलता पाई. पावेल 51 रन बनाकर आउट हुए. इसके बाद शिमरोन हेटमेयर ने शतक लगाने में सफलता पाई. हेटमेयर 106 रन बनाकर जडेजा का शिकार बने. भारत की ओर से ऋषभ पंत ने इस मैच से अपने वनडे करियर की शुरुआत की. 