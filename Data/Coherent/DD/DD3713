देश में नागरिकता संशोधन कानून को लेकर फैली भ्रांतियों को दूर करने के उद्देश्य से भारतीय जनता पार्टी देश भर में जागरूकता अभियान की शुरुआत करने जा रही है। 5 जनवरी को भाजपा अध्यक्ष अमित शाह दिल्ली से घर घर संपर्क अभियान को लॉन्च करेंगे, इस अभियान के जरिए भारतीय जनता पार्टी ने देशभर के करीब 3 करोड़ परिवारों तक पहुंचकर नागरिकता कानून के बारे में जानकारी देने का लक्ष्य रखा है।  नागरिकता संशोधन कानून के समर्थन में अपने 10 दिन के अभियान को बीजेपी ने और तेज करने का फैसला किया है। पार्टी के सभी नेता बड़े नेता और केन्‍द्रीय मंत्री, मुख्यमंत्री देश भर में चलाए जा रहे जागरूकता अभियान के तहत 5 जनवरी से घर घर संपर्क करेंगे। इस दौरान पार्टी के नेता नागरिकता संशोधन कानून के समर्थन के लिए सीधे तीन करोड़ से ज्यादा परिवारों से संपर्क करेंगे। बीजेपी ने इस अभियान के लिये टोल फ्री नम्‍बर भी जारी किया है। घर घर संपर्क करने के अभियान के पहले दिन यानी पांच जनवरी को गृह मंत्री और बीजेपी अध्यक्ष अमित शाह दिल्ली में लोगों के घर जाकर मिलेंगे। वहीं पार्टी के कार्यकारी अध्यक्ष जे पी नड्डा गाजियाबाद में, रक्षा मंत्री राजनाथ सिंह लखनऊ में और सड़क परिवहन मंत्री नितिन गडकरी नागपुर में एक साथ इस अभियान की शुरूआत करने वाले है। बेंगलुरु में केन्द्रीय मंत्री डीवी सदानंद गौड़ा, जयपुर में केन्द्रीय मंत्री निर्मला सीतारमण, फरीदाबाद में केंद्रीय मंत्री रवि शंकर प्रसाद, रायपुर में केंन्द्रीय मंत्री थावर चंद गहलोत और मुंबई में केन्द्रीय मंत्री पीयूष गोयल घर-घर जाकर जनता को सीएए के बारे में बताएंगे। बीजेपी ने 2018 राजस्थान विधानसभा का कांग्रेस घोषणापत्र का जिक्र करते हुये कहा है कि खुद कांग्रेस ने पाकिस्तान से आये शरणार्थियों को नागरिकता देने का वादा किया था और अब कांग्रेस इस मुद्दे पर राजनीति कर रही है। बीजेपी ने सीएए पर विपक्ष के दुष्प्रचार का जबाब देने के लिये 10 दिन के जागरूकता अभियान का ऐलान किया था जिसके तहत  बीजेपी के नेता राज्यों में इस कानून के समर्थन में जनसभाएं और संवाददाता सम्‍मेलन कर रहे है। इस अभियान को गति देने के लिये पांच समिति भी बनाई गई है। जिससे अलग अलग वर्गों और समूहों से सीधे संवाद स्थापित किया जा सके। उद्देश्य है कि जनता को सीएए के प्रावधानो के बारे में जागरूक करना और विपक्ष के दुष्प्रचार का जबाब देना। 