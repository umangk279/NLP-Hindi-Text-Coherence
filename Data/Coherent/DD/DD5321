सऊदी अरब ने कहा, शुरूआती जांच के मुताबिक उसके तेल संयंत्रों पर ईरानी हथियारों से किया गया था हमला। कहा हमलों की जांच कराने के लिए वो संयुक्त राष्ट्र समेत कई विशेषज्ञों को बुलाएंगे।  सउदी अरब ने कहा है कि प्रारंभिक जांच से पता चला है कि हमारे तेल संयंत्र पर हमला ईरानी हथियारों से किया गया था। सुरक्षा एजेन्सियां इसकी जांच में जुटी हैं और जांच पूरी होते ही परिणामों की घोषणा कर दी जायेगी। सउदी अरब ने कहा कि इस हमले की जांच  के लिए संयुक्त राष्ट्र सहित कई अंतरराष्ट्रीय विशेषज्ञों को आमंत्रित किया जाएगा। हूथी विद्रोहियों ने इन हमलों का दावा किया है लेकिन सउदी अरब का कहना है कि ये आतंकी हमले यमन की तरफ से नहीं किये गए हैं। इन हमलों में सऊदी अरब की सरकारी तेल कंपनी अरामको के अब्कैक स्थित सबसे बड़े तेल शोधन संयंत्र और खुरैस स्थित तेल क्षेत्र को निशाना बनाया गया था। भारत ने सऊदी अरब में अबकैक तेल संयंत्र पर हमलों कड़ी निंदा की है। विदेश मंत्रालय के प्रवक्ता रवीश कुमार ने सभी प्रारूपों में आतंकवाद का विरोध करने के भारत के संकल्प को दोहराया है। 