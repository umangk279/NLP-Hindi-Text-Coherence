प्रधानमंत्री नरेंद्र मोदी आज स्वच्छ भारत मिशन पर आधारित एक संवादात्मक अनुभव केंद्र- राष्ट्रीय स्वच्छता केंद्र का उद्घाटन करेंगे।   महात्मा गांधी के चंपारण सत्याग्रह के शताब्दी समारोह के दौरान प्रधानमंत्री मोदी ने 10 अप्रैल 2017 को राष्ट्रीय स्वच्छता केंद्र की घोषणा की थी। इस केंद्र के ज़रिए भविष्य की पीढ़ियां दुनिया के सबसे बड़े व्यावहारिक आंदोलन – स्वच्छ भारत मिशन- की सफल यात्रा को करीब से देख सकेंगी। केंद्र में डिजिटल और आउटडोर इस्टालेशंस के ज़रिए लोगों को स्वच्छता पर शिक्षा, जागरुकता, सूचना और उसके तमाम आयामों को जानकारी मिल सकेगी। इस केंद्र में विभिन्न गतिविधियों को सामूहिक अध्ययन, वैश्विक मापदंडों, सफलता की कहानियों और संदेशों के ज़रिए दर्शाया जाएगा। 