देश के हर घर तक बिजली पहुंचाने की महत्ती मकसद के साथ केंद्र सरकार ने सौभाग्य योजना की शुरुआत की है. गरीब तबके के लोगों को बिजली की उपलब्धता सुनिश्चित करना योजना का खास मकसद है. केंद्र सरकार की यह योजना आजादी के सात दशक बीत जाने के बाद भी छत्तीसगढ़ के महासमुंद जिले के उन हजारों ग्रामीणों के लिए सचमुच सौभाग्य साबित हुई है.   छत्तीसगढ़ के महासमुंद जिले का खट्टी गांव. गांव की बड़ी आबादी किसान और मजदूरों की है. सदियों से इस गांव में अंधेरे का साम्राज्य था. आजादी के बाद से ही यहां के लोग बिजली की सुविधा का इंतज़ार कर रहे थे. सात दशक के बाद इनकी जिंदगी भी रौशन हुई. हर ग्रामीण के चेहरे दमक उठे.  प्रधानमंत्री सौभाग्य योजना के तहत इस क्षेत्र में बिजली पहुंची है और सभी लोगों को मुफ्त बिजली कनेक्शन दिया गया है. कक्षा 9 वीं की छात्रा अंजू यादव इससे पहले होने वाली कठिनाइयों का जिक्र करते हुए बताती हैं कि अब उन कठिनाइयों से उन जैसी हर छात्र-छात्राओं को निजात मिल गई है. सौभाग्य योजना लोगों के जीवन में नई रोशनी बनकर आई है. जिले के 8856 परिवारों को बिजली का कनेक्शन दिया जा चुका है. महासमुंद को इस बात का फक्र है कि उनके जिले का शत-प्रतिशत विद्युतिकरण हो चुका है.  