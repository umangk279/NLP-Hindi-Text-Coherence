ईरान के राष्ट्रपति हसन रूहानी ने रविवार को चाबहार बंदरगाह के पहले चरण का उद्घाटन किया. इस दौरान भारत, अफ़ग़ानिस्तान और क्षेत्र के कई अन्य देशों के प्रतिनिधि भी मौजूद रहे. इसके साथ ही पाकिस्तान को दरकिनार करते हुए ईरान, भारत और अफ़ग़ानिस्तान के बीच एक नया रणनीतिक पारगमन मार्ग खुल गया है.   बंदरगाह ईरान के दक्षिण-पूर्व सिस्तान बलूचिस्तान प्रांत में स्थित है. चाबहार बंदरगाह परियोजना के पहले चरण को शहीद बेहेश्ती बंदरगाह के तौर पर जाना जाता है. उद्घाटन से पहले विदेश मंत्री सुषमा स्वराज और उनके ईरानी समकक्ष जावेद जरीफ ने शनिवार को तेहरान में एक बैठक की और चाबहार बंदरगाह परियोजना सहित अन्य मुद्दों पर चर्चा की.  चाबहार पोर्ट से अफ़ग़ानिस्तान से व्यापार को विस्तार देने और माल लाने और ले जाने के नए मौके मिलने की उम्मीद है. इससे तीनों देशों के बीच व्यापार और वाणिज्य बढ़ेगा, जिसमें मध्य एशिया भी शामिल होगा. करीब एक महीने पहले भारत ने चाबहार बंदरगाह के जरिए समुद्र से अफ़ग़ानिस्तान को गेहूं की पहली खेप भेजी थी. 