वित्‍त मंत्रालय ने कहा है कि आत्‍मनिर्भर भारत अभियान के अंतर्गत आर्थिक पैकेज पर अमल की नियमित रूप से समीक्षा और निगरानी की जा रही है। प्रधानमंत्री नरेन्‍द्र मोदी ने इस साल मई में देश में कोविड-19 महामारी से निपटने के लिए बीस लाख करोड़ रूपए के समग्र आर्थिक पैकेज की घोषणा की थी।  पहली अप्रैल से इस महीने की आठ तारीख तक 27 लाख 55 हजार करदाताओं को एक लाख एक हजार तीन सौ आठ करोड़ रूपए के रिफंड जारी किए गए हैं। व्‍यक्तिगत आयकर के 25 लाख 83 हजार पांच सौ सात मामलों में तीस हजार सात सौ 68 करोड़ रूपए की वापसी की गई है। इसी तरह कंपनी कर से संबंधित एक लाख 71 हजार एक सौ 55 मामलों में 70 हजार पांच सौ 40 करोड़ रूपए के कार्पोरेट करों का रिफंड किया गया है। पचास करोड़ रूपए तक के कार्पोरेट कर रिफंड के सभी मामलों में भुगतान किया जा चुका है और बाकी मामलों में रिफंड की कार्रवाई जारी है। 