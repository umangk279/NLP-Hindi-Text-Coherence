आज विश्व तंबाकू निषेध दिवस है। आज के दिन देश और दुनिया भर में तंबाकू से होने वाले नुकसान के बारे में जानकारी दे कर लोगों को जागरूक करने के प्रयास किए जाते हैं।   विश्व स्वास्थ्य संगठन ने तंबाकू और धूम्रपान के अन्य उत्पादों से होने वाली बीमारियों और मौतों की रोकथाम को ध्यान में रखकर इस वर्ष की थीम 'टोबेको और कार्डियो वेस्कुलर डिसीज यानी तंबाकू और हृदय रोग रखी है। विश्व स्वास्थय संगठन के मुताबिक तंबाकू के कारण हर साल तीस लाख लोगों की दिल की बीमारी से मौत हो जाती है। इंसान के शरीर के अंगों को सीधे नुकसान पहुंचाने के अलावा, धुआं रहित तम्बाकू का इस्तेमाल करने से दिल के दौरे से मरने की संभावना काफी बढ़ जाती है। लिहाज़ा स्वस्थ जीवन के लिए तंबाकू उत्पादों से दूरी बनाए रखना बेहद ज़रूरी है।  