ऑकलैंड में खेले जा रहे टी-20 सीरीज़ के पहले मुकाबले में न्यूज़ीलैंड ने भारत को 204 रन का लक्ष्य दिया है. टॉस हारने के बाद पहले बल्लेबाज़ी करने उतरी न्यूज़ीलैंड ने निर्धारित 20 ओवर में 5 विकेट के नुकसान पर 203 रन बनाए.    मार्टिन गप्टिल और कॉलिन मुनरो ने टीम को ठोस शुरुआत दी. गप्टिल ने 30 और मुनरो ने 59 रन बनाए. केन विलियमसन ने ताबड़तोड़ बल्लेबाजी करते हुए 26 गेंदों में 4 चौकों और 4 छक्कों की मदद से 51 रन बनाए. टेलर ने 27 गेंदों में 3 चौकों और 3 छक्कों की मदद से नाबाद 54 रन बनाए.  विराट कोहली की अगुवाई में टीम इंडिया ऑकलैंड के ईडन पार्क मैदान पर पहला टी-20 मैच खेल रही है. भारत का यह इस साल का पहला विदेश दौरा है. इससे पहले उसने ऑस्ट्रेलिया जैसी दुनिया की मजबूत टीम को वनडे सीरीज में मात दी और साउथ अफ्रीका, बांग्लादेश, वेस्टइंडीज, श्रीलंका को घरेलू सीरीज में हराया. न्यूजीलैंड में मेजबान के खिलाफ भारत को अभी त‌क सिर्फ एक ही मैच में जीत मिली और वो भी ऑकलैंड में ही. आज दोनों टीम टी-20 क्रिकेट में दूसरी बार इस मैदान पर आमने-सामने होंगी. भारत और न्यूजीलैंड के बीच अब तक कुल 11 टी-20 मैच खेले गए हैं, जिसमें न्यूजीलैंड का पलड़ा काफी भारी है. न्यूजीलैंड ने 11 में से 8 मैचों में जीत दर्ज की है. टीम इंडिया ने न्यूजीलैंड में मेजबान के‌ खिलाफ कुल 5 टी-20 मैच खेले हैं और सिर्फ एक में ही जीत हासिल कर पाई है और यह जीत पिछले साल फरवरी में ऑकलैंड के ईडन पार्क में मिली थी, जहां भारत ने न्यूज़ीलैंड को 7 विकेट से हराया था. 