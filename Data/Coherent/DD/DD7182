देश में जारी चुनावी प्रक्रिया के बीच विपक्षी पार्टियों को बड़ा झटका लगा है. ईवीएम-वीवीपैट के मुद्दे पर 21 विपक्षी दलों की पुनर्विचार याचिका को सुप्रीम कोर्ट ने ख़ारिज कर दिया है.  मुख्य न्यायाधीश रंजन गोगोई की अध्यक्षता वाली खंडपीठ ने अपना फैसला सुनाते हुए कहा कि वो अपने पुराने फ़ैसले को बदलना नहीं चाहते, विपक्षी दलों की पुनर्विचार याचिका में हर विधानसभा की 50 फ़ीसद ईवीएम मशीनों में वीवीपैट मिलान की मांग की गई थी. हालांकि विपक्षी दलों के वकील अभिषेक मनु सिंघवी ने कहा कि कम से कम 25 प्रतिशत ईवीएम का तो वीवीपैट से मिलान होना चाहिए. विपक्ष की दलील थी कि इस तरह से देशभर में निष्पक्ष चुनाव सुनिश्चित किया जा सकता है. फै़सले के बाद विपक्षी दलों ने कहा कि वो सुप्रीम कोर्ट के फ़ैसले का सम्मान करते हैं और उनकी मांग चुनाव में पारदर्शिता बनाए रखने के लिए है. वहीं बीजेपी ने कहा है कि चुनावों में हार के डर से विपक्ष इस तरह के मुद्दे उठा रहा है. 14 मार्च को 21 विपक्षी दल वीवीपैट मिलान की याचिका लेकर सुप्रीम कोर्ट पहुंचे थे. 25 मार्च  को उच्चतम न्यायालय ने चुनाव आयोग से वीवीपैट मिलान के लिए ईवीएम की संख्या बढ़ाने को लेकर जवाब मांगा था. चुनाव आयोग ने 29 मार्च को अपने जवाब में कहा था कि 50 फ़ीसदी ईवीएम के वोटों की गणना वीवीपैट पर्चियों से करने में लोकसभा चुनाव के नतीजे आने में पांच दिन की देरी होगी. इसके बाद आठ अप्रैल को सुप्रीम कोर्ट ने चुनाव आयोग को प्रत्येक एसेंबली सेगमेंट में एक के बदले पांच ईवीएम का वीवीपैट मिलने करने का निर्देश दिया था. दरअसल समय-समय पर ईवीएम पर सवाल उठते रहे हैं. 2017 में बॉम्बे उच्च न्यायालय ने पुणे  की पार्वती विधानसभा सीट की ईवीएम मशीनों की वैज्ञानिक जांच के आदेश दिए. लैब से आई जांच ने साबित कर दिया कि ईवीएम से छेड़छाड़ नहीं की जा सकती. 2017 में ही चुनाव आयोग ने हैकाथॉन चैलेंज भी दिया कि कोई भी इससे छेड़छाड़ करके दिखाए लेकिन कोई भी दल ये नहीं कर सका. जानकारों का कहना है कि ईवीएम पूरी तरह से सुरक्षित है. हालांकि देर शाम विपक्ष ने चुनाव आयोग से मुलाकात करके कहा कि वीवीपैट मिलान को 25 फीसदी तक किया जाए. साथ ही ये भी मांग की कि अगर वोटों की गिनती के दौरान वीवीपैट  मिलान में गलती पाई जाती है तो इसके लिए जरूरी नियम बनाए. चुनावों में पारदर्शिता के लिए ही वीवीपैट की शुरुआत हुई और सबसे पहले 2013 में नागालैंड की नोकसेन विधानसभा उपचुनाव में इसका प्रयोग किया गया. विपक्ष के तेवरों से ये स्पष्ट है कि चुनावी माहौल में ये मुद्दा फिलहाल बना रहेगा लेकिन देश की जनता तो यही चाहती है कि चुनाव की निष्पक्षता और पारदर्शिता बरकरार रहे, तभी लोकतंत्र मज़बूत होगा. इसके लिए चुनाव आयोग पूरी तरह से सक्रिय है और सभी कदम उठा रहा है. हम सभी को उस पर भरोसा बनाए रखना होगा. 