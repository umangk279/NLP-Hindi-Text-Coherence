लोकसभा के तीसरे चरण के लिए चुनाव प्रचार ने पकड़ी रफ्तार, प्रधानमंत्री नरेंद्र मोदी ने की पश्चिम बंगाल के बुनियादपुर में चुनावी रैली, कहा मां, माटी, मानुष के साथ ममता ने किया धोखा, पीएम बिहार और यूपी में भी चुनावी रैलियों को करेंगे संबोधित.  प्रधानमंत्री नरेंद्र मोदी ने आज पश्चिम बंगाल के बुनियादपुर में एक चुनावी रैली को संबोधित किया। मुख्यमंत्री ममता बनर्जी पर निशाना साधते हुए प्रधानमंत्री ने कहा कि दीदी ने मां, माटी, मानुष के नाम पर धोखा दिया है। पीएम ने राजनैतिक हिंसा पर भी राज्य सरकार को आड़े हाथों लिया और कहा कि 23 मई के नतीजे के जरिए जनता दीदी को करारा जवाब देगी।  पीएम ने नारदा-सारदा घोटाले का जिक्र करते हुए कहा कि पहले गरीबों के पसीने की कमाई और रोज वैली ने लूट ली और फिर दीदी ने घोटालेबाजों को ही सांसद और मंत्री बना दिया। इतना ही नहीं भ्रष्टाचारियों के लिए तो वो धरने तक पर बैठ गईं। प्रधानमंत्री नरेंद्र मोदी बिहार के अररिया और उत्तर प्रदेश के एटा और बरेली में जनसभाओं को भी संबोधित करेंगे।  