 विदेश मंत्रालय ने कहा कि पाकिस्तान आतंकी संगठन जैश के खिलाफ कोई भी एक्शन नहीं ले रहा है पाक, जैश के प्रवक्ता की तरह बात कर रहा है  पुलवामा में आतंकवादी हमले के बाद आज विदेश मंत्रालय ने पाकिस्तान को एक बार फिर सवालों के कठघरे में खड़ा किया और पूछा कि आखिर ढेर सारे सबूत होने के बावजूद पाकिस्तान आतंकवादियों के खिलाफ कोई कार्रवाई क्यों नहीं कर रहा है ? विदेश मंत्रालय की ओर से दिल्ली में की गई एक प्रेस कॉन्फ्रेंस में कहा गया है कि पाकिस्तान के विदेश मंत्रालय के अधिकारी ने अपने देश में आतंकी संगठन जैश के ठिकानों की बात को ही नकार दिया है जिससे साफ पता चलता है कि पाकिस्तान जैश के प्रवक्ता की भूमिका निभा रहा है। भारत की ओर से पूछा गया है अगर पाकिस्तान नए सोच के साथ नया पाकिस्तान होने का दावा करता है तो उसे आतंकवादी संगठनों और क्रॉस बॉर्डर टेररिज्म के खिलाफ नया एक्शन क्यों नहीं दिखाई देता ? भारत का रूख जाहिर करते हुए विदेश मंत्रालय की ओर से कहा गया है कि भारत आतंकवाद के खिलाफ लगातार अभियान जारी रखेगा और सेना भी सतर्क रहेगी। पाकिस्तान में चल रहे जैश के कैंप और मसूद अजहर की पाकिस्तान में मौजूदगी के बारे में यूएनएससी के सारे सदस्य जानते हैं। लिहाजा भारत की ओर से  संयुक्त राष्ट्र सुरक्षा परिषद के सभी सदस्यों से मसूद अजहर को नामित आतंकवादी के रूप में सूचीबद्ध करने का आह्वान किया गया है। विदेश मंत्रालय के प्रवक्ता रवीश कुमार ने कहा कि भारत ने अपना एक ही विमान खोया है, लेकिन भारत ने पाकिस्तान के F-16 विमान गिराने के सबूत भी दिए हैं, तो पाकिस्तान क्यों नहीं भारत के दूसरे विमान गिराने का सबूत दे रहा है, जैसा कि उसने दावा किया है।  