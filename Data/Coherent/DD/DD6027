त्रिपुरा में स्थानीय पंचायत चुनावों में बीजेपी की भारी जीत , मिली 90 फीसदी सीटें , पीएम मोदी और अमित शाह ने किया राज्य की जनता का धन्यवाद , नतीजों से उत्साहित बीजेपी ने  पश्चिम बंगाल और केरल में  सत्ता में आने की जतायी उम्मीद  त्रिपुरा में स्थानीय पंचायत चुनावों में बीजेपी को भारी जीत मिली है। पार्टी ने 90 फीसदी सीटों पर कब्जा जमा लिया है। पीएम मोदी और बीजेपी अध्यक्ष अमित शाह ने राज्य की जनता का धन्यवाद किया है। नतीजों से उत्साहित बीजेपी ने पश्चिम बंगाल और केरल में  भी सत्ता में आने की उम्मीदजतायी है। त्रिपुरा में हुए पंचायत चुनावों में बीजेपी को 90 फीसदी सीट मिली हैं, पार्टी में इसको लेकर उत्सव का माहौल है, 2018 में करीब दो दशक से सत्ता पर काबिज मानिक सरकार के नेतृत्व वाले वाममोर्चा को बीजेपी ने सरकार से हटाया, पाटी ने युवा बिप्लव देव को राज्य का मुख्यमंत्री बनाया। पीएम मोदी के नेतृत्व में पार्टी ने राज्य की दोनों लोकसभा सीट भी जीतीं, विधानसभा में जहां पार्टी को 43 फीसदी वोट मिले वहीं लोकसभा में 49 फीसदी वोट पार्टी को मिले और अब...पंचायत चुनाव के आंकड़े पार्टी की कामयाबी को खुद बयां कर रहे हैं, राज्य में...   • जिला परिषद में 8 जिलों की 116 सीटों में 114 पर बीजेपी को जीत मिली है।   • पंचायत समिति में 35 ब्लॉक्स की 419 सीटों में से बीजेपी ने 411 सीटें जीती हैं • ग्राम पंचायतों में 591 पंचायतों की 6111 सीटों के लिए हुए चुनाव में बीजेपी ने 5916 सीटें जीती हैं।    त्रिपुरा में पंचायत चुनावों में बीजेपी की इस जीत पर प्रधानमंत्री ने भी बीजेपी कार्यकर्ताओं को बधाई दी, पीएम मोदी ने ट्वीट कर राज्य के लोगों को भी धन्यवाद दिया, प्रधानमंत्री ने लिखा कि.... बीजेपी में त्रिपुरा का विश्वास अब भी पूरी तरह बरकरार है, मैं पंचायत चुनाव में पूरे राज्य में पार्टी को आशीर्वाद देने के लिए त्रिपुरा के लोगों को धन्यवाद देता हूं। त्रिपुरा के गांवों में हो रहे परिवर्तनकारी काम लोगों को प्रभावित कर रहे हैं, पार्टी की स्थानीय इकाई को इस परिश्रम के लिए शाबाशी। मैं दूसरे राज्यों के कार्यकर्ताओं से अपील करता हूं कि वो त्रिपुरा के कार्यकर्ताओं से बातचीत करें, राज्य में पार्टी को बार-बार मिल रही सफलता विकास की राजनीति और लोकतांत्रिक मूल्यों की शक्ति को दिखाता है। इससे ये भी पता चलता है कि सही दिशा में किए कार्यों से सब कुछ संभव है।  बीजेपी अध्यक्ष और गृहमंत्री अमित शाह ने भी ट्वीट किया और लिखा... धन्यवाद त्रिपुरा इस बड़ी जीत के लिए, पंचायत चुनावों में पार्टी की जीत राज्य सरकार और राज्य में लोगों के जीवन में परिवर्तन के लिए किए गये विकास कार्यों का पुरस्कार है। मुख्यमंत्री बिप्लव देव और त्रिपुरा के कार्यकर्ताओं को बधाई। उत्तरपूर्व में त्रिपुरा में विभिन्न चुनावों में बीजेपी को भारी सफलता मिली है और अब सबकी नजरें पश्चिम बंगाल पर हैं जहां बीजेपी ममता बनर्जी के गढ़ को ध्वस्त करने में अपनी पूरी ताकत झौंक रही है। 