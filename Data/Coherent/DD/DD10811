अब तक जूनियर स्तर पर अपनी प्रतिभा का लोहा मनवा रहे पृथ्वी शॉ ने राजकोट में शाही अंदाज़ में सेंचुरी लगा अपने फैंस को एक नायाब तोहफ़ा दिया।पृ्थ्वी ने शतकीय पारी खेलकर टीम इंडिया को तो मैच में आगे ला दिया साथ ही खुद के नाम कई सारे रिकॉर्डस भी किए।  क्रीज पर उतरते ही कुछ नये रिकार्ड अपने नाम लिखवाने वाले युवा भारतीय सलामी बल्लेबाज पृथ्वी शॉ ने गुरुवार को यहां वेस्टइंडीज के खिलाफ पहले टेस्ट मैच के शुरुआती दिन शतक जड़कर कई रिकार्ड अपने नाम लिखे। शॉ अपने पदार्पण पर शतक लगाने वाले सबसे युवा बल्लेबाजों की सूची में चौथे नंबर पर काबिज हो गये हैं। बांग्लादेश के मोहम्म्द अशरफुल और जिम्बाब्वे के हैमिल्टन मास्कादजा ने 18 साल का पूरा होने से पहले यह कारनामा किया था जबकि पाकिस्तान के सलीम मलिक ने जब अपना सैकड़ा जमाया था तो तब उनकी उम्र साव की वर्तमान उम्र से छह दिन कम थी।  मुंबई के इस युवा बल्लेबाज ने पारी का आगाज किया। सबसे कम उम्र में पदार्पण पर पारी का आगाज करने का रिकार्ड विजय मेहरा के नाम पर है जिन्होंने 1955 में न्यूजीलैंड के खिलाफ यह गौरव हासिल किया था। वह तब 17 साल 265 दिन के थे। साव ने हालांकि मैच की पहली गेंद का सामना भी किया। हैमिल्टन मास्कादजा, तमीम इकबाल और इमरान फरहत ने साव से कम उम्र में यह उपलब्धि हासिल की थी। भारत की बात करें तो साव ने बुद्धि कुंदरन का रिकार्ड तोड़ा जिन्होंने आस्ट्रेलिया के खिलाफ 1959-60 में 20 साल 113 दिन की उम्र में टेस्ट पदार्पण पर मैच की पहली गेंद खेली थी। शॉ ने 99 गेंदों पर अपना शतक पूरा किया और इस तरह से टेस्ट पदार्पण पर सबसे तेज सैकड़ा पूरा करने वाले तीसरे बल्लेबाज बने। भारत के ही शिखर धवन ने आस्ट्रेलिया के खिलाफ 2013 में मोहाली में 85 गेंदों पर और वेस्टइंडीज के ड्वेन स्मिथ ने 2004 में दक्षिण अफ्रीका के खिलाफ केपटाउन में 93 गेंदों पर शतक पूरा किया था। 