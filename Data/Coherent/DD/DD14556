प्रधानमंत्री नरेंद्र मोदी ने भारत दौरे पर आए नेपाल के प्रधानमंत्री केपी शर्मा ओली के साथ दिल्ली में शनिवार को शिष्‍टमंडल स्तर की वार्ता की. वार्ता में दोनों देशों के बीच संपर्क मार्गों को विकसित करने पर ज़ोर रहा. इस मौके पर भारत ने नेपाल के विकास में हर संभव मदद देने का भरोसा दिलाया. इससे पहले नेपाल के प्रधानमंत्री का राष्ट्रपति भवन में औपचारिक स्वागत किया गया.  भारत-नेपाल के संबंधों को नए दौर में ले जाते हुए प्रधानमंत्री मोदी ने अनोखे अंदाज़ के साथ प्रधानमंत्री केपी ओली का अभिवादन किया. नेपाल के नवनिर्वाचित प्रधानमंत्री का दौरा भारत-नेपाल के आर्थिक, व्यापारिक संबंधों के अलावा निवेश, रक्षा, सुरक्षा, कृषि, ऊर्जा क्षेत्र को भी बढ़ावा देगा. साथ ही दोनों देशों के बीच संपर्क मार्गों को विकसित करने पर भी ज़ोर रहा. इस मौके पर भारत ने नेपाल के विकास में हर संभव मदद देने का भरोसा दिलाया. दोनों देशों के प्रधानमंत्रियों ने संयुक्त रूप से मोतिहारी में बनने वाले पेट्रोलियम पाइप लाइन का शिलान्यास भी किया. नेपाल के बीरगंज में बने अत्याधुनिक समेकित जांच चौकी का भी उद्घाटन किया गया. प्रधानमंत्री नरेंद्र मोदी ने भारत-नेपाल के ऐतिहासिक संबंधों का ज़िक्र किया. उन्होंने नेपाल में लोकतांत्रिक प्रक्रिया के मज़बूत होने पर लोगों को बधाई भी दी. प्रधानमंत्री ने साझा सांस्कृतिक विरासत वाले दोनों देशों में जनसमान्य के विकास के लिए विज़न भी साझा किए. इस मौके पर प्रधानमंत्री मोदी ने नेपाल को भारत के ज़रिए समुद्री मार्गों की सुविधा मुहैया कराने की बात भी कही. साथ ही दोनों देशों की संयुक्त सीमाओं पर सुरक्षा बढ़ाने पर भी ज़ोर दिया. भारत के साथ नेपाल के सांस्कृतिक ऐतिहासिक और स्वाभाविक संबंधों को मज़बूत बनाने पर नेपाली प्रधानमंत्री केपी शर्मा ओली का भी ज़ोर रहा. साथ ही उन्होंने नेपाल में आई प्राकृतिक आपदा में भारत की मदद को भी सराहा. नेपाल के प्रधानमंत्री केपी शर्मा ओली ने राष्ट्रपति राम नाथ कोविन्द से मुलाकात भी की. इस मौके पर ओली ने कहा दोनों देशों के संबंधों में दोस्ती का अहम स्थान है. उन्‍होंने कहा कि नेपाल पड़ोसी देशों, खासकर भारत से मित्रता को अहमियत देता है. नेपाल के प्रधानमंत्री ने दिल्ली स्थित राजघाट जाकर महात्मा गांधी की समाधि पर श्रृद्धासुमन भी अर्पित किए. गौरतलब है कि पदभार संभालने के बाद नेपाल के प्रधानमंत्री की यह पहली विदेश यात्रा है. 