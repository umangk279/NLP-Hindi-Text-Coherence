एशिया कप में सुपर-4 के पहले मुकाबले में भारत ने बांग्लादेश को 7 विकेट से हरा दिया है. टॉस हारने के बाद पहले बल्लेबाजी करने उतरी बांग्लादेश ने भारत को जीत के लिए 174 का लक्ष्य दिया. जिसे भारत ने 36.2 ओवर में 3 विकेट खोकर आसानी से हासिल कर लिया.    भारत की ओर से कप्तान रोहित शर्मा ने 83 रनों की नाबाद पारी खेली. रोहित ने अपनी पारी में 5 चौके और 3 छक्के जड़े. शिखर धवन ने 47 गेंदों पर 4 चौकों और एक छक्के की मदद से 40 रन बनाए. धोनी 37 गेंदों में 3 चौकों की मदद से 33 रन बनाकर आउट हुए. इससे पहले बांग्लादेश की शुरुआत बेहद खराब रही और उसके दोनों सलामी बल्लेबाज 16 रन के स्कोर पर पवेलियन लौट गए. बांग्लादेश की ओर से पुछल्ले बल्लेबाज मेंहदी हसन (42) को छोड़कर कोई भी अन्य खिलाड़ी ज्यादा देर क्रीज पर टिक नहीं पाया. मेंहदी ने आठवें विकेट के लिए मशरफे मुर्तजा के साथ 66 रन की साझेदारी कर टीम को 150 रन के पार पहुंचाया. भारत की तरफ से सबसे ज्यादा विकेट रवींद्र जडेजा लिए. उन्होंने 10 ओवर में 29 रन देकर चार विकेट झटके. भुवनेश्वर कुमार और जसप्रीत बुमराह को तीन-तीन विकेट मिले. 