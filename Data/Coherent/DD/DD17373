हरियाणा में पंचकुला में सीबीआई की विशेष अदालत द्वारा डेरा सच्चा सौदा प्रमुख गुरमीत राम रहीम सिंह को दुष्कर्म का दोषी ठहराये जाने के बाद हरियाणा और पंजाब में भड़की हिंसा में 31 लोगों की जान गई है और 250 से अधिक लोग घायल हुए हैं।      डेरा प्रमुख गुरमीत सिंह राम-रहीम 2002 के यौन शोषण मामले में  दोषी करार दिया गया। पंचकुला अदालत से जेल ले जाया गया है। सोमवार को सजा पर फैसला किया जाएगा। फैसला सुनाए जाने के कुछ ही देर बाद न्यायालय के परिसर में ही अफरातफरी मच गयी। राम रहीम के समर्थकों ने सुरक्षाबलों पर पत्थर बरसाने शुरू कर दिए और परिसर में खड़े अनेक वाहनों और सार्वजनिक संपत्ति को आग लगा दी। इन लोगों ने टी.वी.चैनलों की ओबी वैन को नुकसान पहुंचाया और वहां मौजूद लोगों पर भी हमला किया। सुरक्षाकर्मियों ने आंसू गैस के गोले छोड़े स्थिति को काबू में लाने के लिए पानी की बौछार की और लाठियां भी बरसाईं।  हिंसा पंचकुला में ही नहीं थमी बल्कि आसपास के सिरसा और कैथल में भी फैल गई। स्थिति को नियंत्रण में करने के लिए सेना को फ्लैग मार्च करना पड़ा। सिरसा और कैथल में कर्फ्यू लगा दिया गया। केन्द्र और राज्य पुलिस हालात को सामान्य करने में जुटी है। हंगामे के बाद राज्य के मुख्यमंत्री मनोहर लाल ने आपात बैठक कर हालात का जायजा लिया और लोगों से शांति की अपील की।   पंजाब, हरियाणा उच्‍च न्‍यायालय ने डेरा अनुयायियों द्वारा आगजनी और तोड़फोड की घटनाओं के मद्देनजर डेरा प्रमुख की सं‍पत्ति जब्‍त करने के आदेश दिए हैं। न्‍यायालय ने हिंसा से होने वाले नुकसान की भरपाई डेरा सच्‍चा सौदा से करने के निर्देश दिए हैं। गुरमीत राम रहीम सिंह को सज़ा सोमवार को सुनवाई जाएगी। गृहमंत्री राजनाथ सिंह ने हरियाणा और पंजाब के मुख्यमंत्रियों से बात कर केन्द्र की ओर से स्थिति को नियंत्रित करने के लिए हरसंभव मदद का भरोसा दिया है। पंजाब के मुख्यमंत्री अमरिंदर सिंह ने लोगों से शांति बनाए रखने की अपील की है। उन्होंने कहा कि सुरक्षा के चाक चौबंद प्रबंध किए गए हैं। पंजाब के 10 जिलों में सेना को बुलाया गया है।  