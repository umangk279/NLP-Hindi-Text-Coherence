जेट एयरवेज फंड की मदद नहीं मिलने से विमानों का परिचालन अस्थाई रूप से ठप कर दिया है. 25 साल से विमान संचालन कर रही कंपनी की आखिरी फ्लाइट ने बुधवार रात साढ़े दस बजे उड़ान भरी.  आर्थिक तंगी की वजह से जेट एयरवेज ने अस्थायी रूप से परिचालन बंद करने की घोषणा कर दी है. बैंकों द्वारा 400 करोड़ रुपये का इमर्जेंसी फंड देने से इनकार के बाद कंपनी ने कहा कि सभी घरेलू और अंतरराष्ट्रीय उड़ानों को तत्काल प्रभाव से रद्द किया जा रहा है. कंपनी के पास ईंधन और अन्य खर्चों के लिए धन की कमी है. हालांकि कंपनी ने जल्द ही फिर यात्रियों की सेवा कर पाने की उम्मीद जताई है. भारी कर्ज में फंस चुकी कंपनी के 5 ही विमान इस समय संचालन में रह गए थे. 25 साल पुरानी एयरलाइन कंपनी पर 8 हजार करोड़ रुपये से अधिक का कर्ज है. 