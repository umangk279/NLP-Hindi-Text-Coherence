चक्रवाती तूफान 'ओखी' से प्रभावित लक्षद्वीप, तमिलनाडु और केरल के प्रभावितों की स्थिति का जायजा लेने के लिए प्रधानमंत्री नरेंद्र मोदी आज दौरे पर हैं। प्रधानमंत्री ने  लक्षद्वीप में एक बैठक की अध्यक्षता की जिसमें तूफान के बाद की स्थिति की समीक्षा की गई।  केरल, तमिलनाडु और लक्षद्वीप में 30 नवम्बर को अरब सागर से उठे तूफान ने जान-माल को खासा नुकसान पहुंचाया था। तूफान के चलते कुल 88 लोगों की मौत हो गई थी और कई लोग अब भी समुद्र में लापता हैं। पीएम मोदी तकरीबन दो दशक से ज़्यादा वक़्त में लक्षद्वीप का दौरा करने वाले पहले प्रधानमंत्री हैं। प्रधानमंत्री ने ओखी से प्रभावित हुए लोगों से भी मुलाक़ात की। प्रधानमंत्री ने पीडि़त लोगों की समस्याएं सुनीं और उन्हें हर संभव मदद का भरोसा दिलाया। प्रधानमंत्री लक्षद्वीप में स्कूली बच्चों से भी मिले। स्कूली बच्चे तिरंगे झंडे लेकर प्रधानमंत्री का स्वागत करने के लिए तैयार थे। प्रधानमंत्री ने भी दिल खोल कर बच्चों से बातचीत की 