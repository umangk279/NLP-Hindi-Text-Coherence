हाउस ऑफ कॉमंस में ब्रिटेन के सांसदों ने एक वोट से ब्रेक्जिट में देरी के प्रस्ताव को पास किया। इससे यूरोपीयन यूनियन के ब्रिटेन से अलग होने की समय सीमा में बढ़ौतरी का रास्ता साफ हो गया।  ब्रिटेन के सांसदों ने कल ब्रेक्जिट के संबंध में मतदान करते हुए ब्रेक्जिट में देरी के प्रस्ताव को पारित कर दिया। इससे यूरोपीयन यूनियन के ब्रिटेन से अलग होने की समय सीमा में बढ़ोतरी का रास्ता साफ हो गया है। इस संबंध में ब्रिटेन के पास 12 अप्रैल तक यूरोपीनय यूनियन से अलग होने का समय था। हाउस ऑफ कॉमंस में मतदान के दौरान 313 वोट पक्ष में जबकि 312 वोट इसके खिलाफ पड़े। यह बिल अब अंतिम अनुमोदन के लिए उपरी सदन हाउस ऑफ लॉर्ड्स में पेश किया जाएगा। ब्रिटेन की प्रधानमंत्री थेरेसा मे ने कल देश के विपक्षी नेता जेरेमी कॉर्बिन के साथ बैठक की ताकि ब्रेक्जिट के संबंध में कोई समझौता हो सके। ये बातचीत रचनात्‍मक रही और दोनों ही पक्षों ने वर्तमान ब्रेक्जिट संबंधी अनिश्चितता खत्‍म करने की प्रतिबद्धता व्‍यक्‍त की।  दोनों पक्ष ब्रिटेन के नागरिकों, सुरक्षा और रोजगार की रक्षा सुनिश्चित करने के लिए एक कार्यक्रम पर काम करने पर सहमत हुए।  थेरेसा मे ने आखिरी क्षणों में आश्चर्यजनक कदम उठाते हुए लेबर नेता जेरेमी कॉर्बिन से समर्थन मांगा। अब इस कदम से उनकी सरकार की किस्मत का फैसला हो सकता है। प्रधानमंत्री मे के इस कदम से कुछ ब्रेक्जिट समर्थकों में नाराज़गी  है जिसके चलते दो मंत्रियों ने इस्‍तीफा दे दिया है। 