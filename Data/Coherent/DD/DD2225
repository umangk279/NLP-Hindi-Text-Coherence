कोरोना वायरस महामारी के कारण दुनियाभर में मरने वालों की संख्या एक लाख 70 हजार से ज्यादा हो गई है, जिनमें से दो तिहाई सबसे बुरी तरह प्रभावित यूरोप से हैं.  दुनियाभर में वायरस के कारण कुल मिलाकर 1,70,226 लोगों की मौत हो चुकी है, जिनमें से 1,06,737 यूरोप से हैं. अमेरिका में 42,364 लोगों की जान जाने के साथ ही सबसे ज्यादा मृत्यु-दर दर्ज की गई. इटली में 24,114 और स्पेन में 21,282 लोगों की जान गई. फ्रांस में 20,265 लोगों ने तो ब्रिटेन में 16,509 लोगों ने इस बीमारी से प्राण गंवाए हैं. दुनियाभर में कोरोना वायरस संक्रमण के अब तक 24,83,086 मामले दर्ज किए गए हैं, हालांकि इस संख्या के और ज्यादा होने की आशंका है क्योंकि बहुत से देश सिर्फ बेहद गंभीर मामलों की ही जांच कर रहे हैं. 