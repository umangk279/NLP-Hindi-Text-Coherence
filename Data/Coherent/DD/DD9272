आज विश्व शौचालय दिवस है। इस दिवस को मनाने के पीछे मकसद विश्व के हर नागरिक को सुरक्षित और स्वच्छ शौचालय मुहैया कराना है।   देश के हर नागरिक को शौचालय मुहैया कराने की दिशा में भारत ने हालिया वर्षों में उल्लेखनीय प्रगति की है। केंद्र सरकार ने 2 अक्टूबर 2019 से पहले पूर्ण स्वच्छता और समूचे देश को खुले में शौच से मुक्त करने का लक्ष्य रखा है। 2030 तक हर व्यक्ति को सुरक्षित और स्वच्छ शौचालय मुहैया कराने के लक्ष्य के साथ हर साल 19 नवंबर को दुनिया भर में विश्व शौचालय दिवस मनाया जाता है। सतत् विकास लक्ष्य 6.2 सबके लिए स्वच्छता हासिल करने से जुड़ा है और इस लक्ष्य को हासिल करने के लिए भारत में चलाये जा रहे स्वच्छ भारत अभियान की सफलता बेहद जरूरी है। 2 अक्टूबर 2014 को जब देश में इस अभियान की शुरूआत हुई थी तब से लेकर अब तक 9 करोड़ से भी अधिक शौचालय बने हैं।  स्वच्छ भारत अभियान के तहत 2 अक्टूबर 2019 तक समूचे देश को खुले में शौच से मुक्त करने का लक्ष्य रखा गया है और जिस तेजी से देशभर में शौचालयों का निर्माण हो रहा है उससे उम्मीद है कि इस लक्ष्य को समय से पहले ही हासिल कर लिया जाएगा। देश के 26 राज्य और केंद्र शासित प्रदेश खुले में शौच से मुक्त हो चुके हैं और हालिया सर्वे के मुताबिक 90 फीसदी से अधिक लोग शौचालय का उपयोग कर रहे हैं। शौचालयों का उपयोग ना केवल हमारी अच्छी सेहत के लिए जरूरी है बल्कि इसके आर्थिक फायदे भी हैं। विश्व शौचालय दिवस पर सभी नागरिकों को देश को खुले में शौच से मुक्त करने और स्वच्छ और स्वस्थ समाज के निर्माण में सहयोग देने का संकल्प लेना चाहिए। 