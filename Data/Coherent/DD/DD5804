जम्मू-कश्मीर में चरणबद्ध तरीके से हटाई जा रही हैं पाबंदिया। कश्मीर में आज से खुले प्राइमरी स्कूल। सरकार ने कहा, लैंडलाइन सेवाएं जल्द से जल्द पूरी तरह से बहाल करने की कोशिश।   कश्‍मीर में हालात तेज़ी से बेहतर हो रहे हैं, वहां प्राथमिक विद्यालय आज फिर से खुल गए। श्रीनगर में ही तकरीबन 190 स्कूल आज से खुल रहे हैं। इस बीच जम्मू-कश्मीर पुलिस ने कहा है कि अफवाह फैलाने वालों से सख्ती से निबटा जाएगा। प्रशासन ने कहा है कि समाज के सभी वर्गों के लोग प्रशासन का पूरी तरह से सहयोग कर रहे हैं और जनजीवन पूरी तरह सामान्य है। सरकारी कार्यालयों में भी कामकाज पूर्ण रूप से बहाल कर दिया जाएगा। इस बारे में सभी ज़रूरी इंतज़ाम कर लिए गए हैं। कश्‍मीर घाटी के कुछ और इलाकों में शनिवार को प्रतिबंधों में ढील दी गई थी। अलग-अलग इलाकों में लैंडलाइन फोन सेवा बहाल की जा रही है। जिन इलाकों में ढील दी गयी थी, वहां से किसी अप्रिय घटना की कोई खबर नहीं है। शहर के कुछ इलाकों में लैंडलाइन सेवा बहाल कर दी गई है। जम्मू के पांच जिलों में 2जी मोबाइल इंटरनेट सेवाएं बहाल करने के साथ ही कश्मीर घाटी में 35 थानाक्षेत्रों में प्रतिबंधों में ढील दी गई है। सरकारी कर्मचारियों को भी अपने-अपने कार्यालयों में जाने देने के लिए पाबंदियों में ढील दी गई। कश्मीर घाटी के 100 से अधिक टेलीफोन एक्सचेंज में से 17 एक्सचेंज में लैंडलाइन सेवाएं शनिवार को बहाल कर दी गईं। राज्य के प्रधान सचिव योजना रोहित कंसल ने कहा कि सरकार का प्रयास होगा कि लैंडलाइन सेवाएं जल्द से जल्द पूरी तरह से बहाल हो जाएं।  