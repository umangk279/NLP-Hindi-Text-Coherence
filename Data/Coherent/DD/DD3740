जीएसटी कर संग्रह ने लगातार दूसरी बार 1 लाख करोड़ रु. के राजस्व वसूली आंकड़े को छूआ। दिसंबर महीने के अंत तक कुल 1.03 लाख करोड़ रु. का हुआ संग्रह। अर्थव्यवस्था में ज़्यादा खपत के दे रहे हैं संकेत.  केंद्र सरकार के लिये राजस्व के मोर्चे पर नये साल की शुरुआत सकारात्मक रही। दिसंबर में लगातार दूसरी महीने माल एवं सेवा कर (जीएसटी) के तहत राजस्व प्राप्ति एक लाख करोड़ रुपये से अधिक रही। आंकड़ों के मुताबिक दिसंबर माह में जीएसटी से 1.03 लाख करोड़ रुपये का राजस्व प्राप्त हुआ। इससे पहले नवंबर में यह आंकड़ा 1,03,492 करोड़ रुपये रहा था।  एक साल पहले दिसंबर में जीएसटी संग्रह 97,276 करोड़ रुपये रहा था। दिसंबर 2019 में घरेलू लेन-देन से प्राप्त जीएसटी राजस्व दिसंबर 2018 की तुलना में 16 प्रतिशत अधिक रहा है। यदि आयात से प्राप्त एकीकृत जीएसटी को जोड़ दिया जाये तो राजस्व संग्रह में साल भर पहले की तुलना में नौ प्रतिशत की वृद्धि हुई है। इस बार दिसंबर में कुल 1,03,184 करोड़ रुपये का जीएसटी संग्रह हुआ। इसमें केंद्रीय जीएसटी (सीजीएसटी) से वसूली 19,962 करोड़ रुपये, राज्य जीएसटी (एसजीएसटी) से वसूली 26,792 करोड़ रुपये, एकीकृत जीएसटी (आईजीएसटी) से 48,099 करोड़ रुपये और उपकर से वसूली 8,331 करोड़ रुपये रही। एकीकृत जीएसटी में से 21,295 करोड़ रुपये आयात से वसूली हुई। इसी प्रकार, उपकर की वसूली में 847 करोड़ रुपये आयातित माल पर उपकर से मिले।  