अनंतनाग में अमरनाथ यात्रियों पर हुए आतंकी हमले के बाद पूरी दुनिया एक सुर में इसकी निंदा कर रही है। इस आतंकी हमले के बाद लगातार अंतरराष्ट्रीय स्तर पर प्रतिक्रिया देखने को मिल रही है।   निहत्थे श्रद्धालुओं पर कायराना आतंकी हमले की न सिर्फ देश में बल्कि अंतर्राष्ट्रीय स्तर पर भी निंदा हो रही है। अमेरिका ने सोमवार रात हुए हमले पर अफसोस जताया है। अमेरिकी राजदूत के अधिकारिक ट्विटर पोस्ट में हमले की निंदा करते हुए कहा गया है कि "हम अमरनाथ श्रद्धालुओं पर हुए हमले पर अफसोस जताते हैं और सभी आतंकवादी कृत्यों की निंदा करते हैं। हम इस हमले से प्रभावित सभी परिवारों के प्रति संवेदना प्रकट करते हैं।" अनंतनाग हमले की वैश्विक बिरादरी में चौतरफा निंदा हो रही है। फ्रांस, जर्मनी, ब्रिटेन, रुस, इजरायल, कनाडा, मॉरिशस, फिनलैंड जैसे तमाम देशों ने आतंकी हमले की कड़े शब्दों में निंदा की है।  ब्रिटेन में भारत के कार्यवाहक उच्चायुक्त डाक्टर अलेक्जेंडर इवान्स ने कहा कि "अनंतनाग में हुए आतंकी हमले की ब्रिटेन कड़ी निंदा करता है। हम मृतकों के परिजनों के प्रति अपनी संवेदनाएं प्रकट करते हैं और जो घायल है उनके शीघ्र स्वस्थ्य होने की कामना करते हैं। आतंक के खिलाफ लड़ाई में ब्रिटेन भारत के साथ मजबूती के साथ खड़ा है।" वहीं भारत में जर्मनी के राजदूत डाक्टर मार्टिन ने कहा कि "जर्मनी की तरफ से मैं जम्मू-कश्मीर में हुए आतंकी हमले की निंदा करता हूं। मैं पीड़ितों के परिजनों के प्रति अपनी गहरी संवेदनाएं प्रकट करता हूं। " मानवाधिकारों के लिए काम करने वाली संस्था एमनेस्टी इंटरनेशनल ने भी हमले की निंदा की है। संस्था ने अपने वक्तव्य में कहा कि श्रद्धालुओं को ले जा रही बस पर गोलीबारी करना मानवता के मौलिक सिद्धांतों और मानव जीवन के खिलाफ घोर अवमानना है। पड़ोसी देश नेपाल, श्रीलंका, बांग्लादेश और भूटान ने भी अनंतनाग हमले में मारे गए लोगों के प्रति अपने संवेदनाएं प्रकट की है। बांग्लादेश की प्रधानमंत्री शेख हसीना ने प्रधानमंत्री नरेंद्र मोदी को पत्र लिख इस हमले की निंदा करते हुए अपनी संवेदनाएं प्रकट की है।  वहीं नेपाल के विदेश मंत्रालय ने एक वक्तव्य जारी कर कहा कि सरकार शोकाकुल परिवार के सदस्यों के प्रति अपनी गहरी संवेदनाएं और सहानुभूति प्रकट करती है और घायलों के शीघ्र स्वस्थ्य होने की कामना करती है। अनंतनाग में सोमवार रात आतंकवादियों ने घात लगाकर निहत्थे श्रद्धालुओं पर हमला किया था जिसमें सात लोगों की मौत हो गई थी जबकि 19 घायल हुए थे।  