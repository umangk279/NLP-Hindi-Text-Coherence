इंडियन प्रीमियर लीग का 11वां सत्र सात अप्रैल को शुरू होगा और इसका फाइनल 27 मई को खेला जाएगा। आईपीएल संचालन परिषद ने यह जानकारी दी। मुंबई इस सीजन के टी20 लीग के उदघाटन मैच और फाइनल मैच की मेजबानी करेगा।   आईपीएल संचालन परिषद ने इसके साथ ही मैचों के समय में बदलाव करने का भी फैसला किया है जो इससे पहले दोपहर बाद चार बजे और रात आठ बजे से शुरू होते थे।  आईपीएल के चेयरमैन राजीव शुक्ला ने कहा, प्रसारकों ने मैचों के समय में बदलाव करने का आग्रह किया था और आईपीएल संचालन परिषद ने इसे स्वीकार कर लिया है। उन्होंने कहा, अब आठ बजे वाले मैचों का सीधा प्रसारण सात बजे से जबकि चार बजे वाले मैचों का प्रसारण शाम 5.30 बजे से होगा।  किंग्स इलेवन पंजाब अपने चार घरेलू मैच मोहाली में जबकि तीन इंदौर में खेलेगा। दो साल का प्रतिबंध झोलने के बाद आईपीएल में वापसी करने वाले राजस्थान रायल्स के घरेलू मैचों का फैसला राजस्थान उच्च न्यायालय की 24 जनवरी को होने वाली सुनवाई के बाद किया जाएगा। आईपीएल की 27 और 28 जनवरी को नीलामी होगी जिसमें 360 भारतीयों सहित 578 खिलाडयिों की बोली लगेगी। 