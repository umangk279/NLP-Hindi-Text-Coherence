लंबे समय तक नानुकुर करने के बाद बीसीसीआई नाडा के दायरे में आने को तैयार, 'कभी भी और कहीं भी, जहां चाहे' क्रिकेटरों का परीक्षण कर सकती है नाडा.    आखिरकार भारतीय क्रिकेट कंट्रोल बोर्ड यानि बीसीसीआई, राष्ट्रीय डोपिंग निरोधक एजेंसी (नाडा) के दायरे में आने को तैयार हो गया है। खेल सचिव राधेश्याम जुलानिया ने बीसीसीआई सीईओ राहुल जोहरी से शुक्रवार को मुलाकात के बाद ये बयान दिया है। जुलानिया ने कहा कि बोर्ड ने लिखित में दिया है कि वह नाडा की डोपिंग निरोधक नीति का पालन करेगा। बीसीसीआई ने खेल मंत्रालय के सामने तीन मसले रखे, जिसमें डोप टेस्ट किट्स की गुणवत्ता, पैथालाजिस्ट की काबिलियत और नमूने इकट्ठे करने की प्रक्रिया शामिल थी। उन्होंने कहा कि खेल मंत्रालय ने बीसीसीआई को आश्वस्त किया कि उन्हें उनकी जरूरत के मुताबिक सुविधाएं दी जाएंगी लेकिन उसका कुछ शुल्क लगेगा। बीसीसीआई दूसरों से अलग नहीं है। 