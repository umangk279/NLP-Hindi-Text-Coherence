दिल्ली में सुधरी हवा की गुणवत्ता , हालात से निपटने के लिए पर्यावरण सचिव ने की राज्यों के साथ बैठक, 15 दिनों तक राज्यों के साथ मिलकर चलाया जाएगा विशेष अभियान ,दंडित होंगे जिम्मेदार अफसर, प्रदूषण कम करने के लिए इलेक्ट्रिक  कार में संसद पहुंचे पर्यावरण मंत्री प्रकाश जावडेकर.  राजधानी दिल्ली और इसके आस पास के इलाको में वायु प्रदूषण की स्थि्ति को देखते हुए सोमवार को पर्यावरण सचिव सी के मिश्रा की अध्यक्षता में उत्तरी राज्यों के शीर्ष अधिकारियों के साथ एक उच्च स्तरीय बैठक हुई। इस बैठक में दिल्ली, हरियाणा, पंजाब और उत्तर प्रदेश के मुख्य सचिव शामिल हुए। बैठक में वायु प्रदूषण कम करने के तरीकों के अलावा निगरानी के उपायों पर भी चर्चा की गई। अगले 15 दिनों तक राज्यों के साथ मिलकर विशेष अभियान चलाने का फैसला हुआ है। इस सब के बीच राहत की बात ये रही कि दिल्ली में सोमवार को वायु गुणवत्ता में थोड़ा सुधार हुआ,लेकिन लगातार दूसरे दिन यह ‘‘खराब’’ श्रेणी में रही।  वायु प्रदूषण की स्थिति को देखते हुए बीजेपी सांसद मनोज तिवारी और मनसुख मांडविया भी साइकिल से संसद पहुंचे। राजधानी की हवा के साथ ही पानी भी प्रदूषित है। पानी की शुद्धता पर बीआईएस की रिपोर्ट के जारी होने के साथ ही इस पर सियासत भी शुरु हो गई है। सोमवार को यह मुद्दा लोकसभा में भी उठा जिसके बाद सरकार ने कहा कि  केंद्र पानी की जांच के लिए दिल्ली और बीआईएस के अधिकारियों की संयुक्त टीम बनाने के लिए तैयार है।   वहीं दिल्लीवासियों को साफ पानी उपलब्ध नहीं कराने के मुद्दे पर सोमवार को दिल्ली बीजेपी की ओर से राजधानी में जगह जगह विरोध प्रदर्शन किया गया और राज्य सरकार से साफ पानी देने की मांग की। इस बीच दिल्ली के मुख्यमंत्री अरविन्द केजरीवाल ने सोमवार को राष्ट्रीय राजधानी दिल्ली के पानी पर भारतीय मानक ब्यूरो की रिपोर्ट को ‘झूठी और राजनीति से प्रेरित’ करार दिया।    