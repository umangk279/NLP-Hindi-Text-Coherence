मुंबई पुलिस की अपराध शाखा ने नागपाडा इलाके में कालाबाजारी के लिए रखे करीब सवा लाख मास्क जब्त किए हैं, जिसकी कीमत करीब 30 लाख बताई जा रही है.  मास्क और सैनिटाइजर की कालाबाजारी के खिलाफ मुंबई पुलिस ने मंगलवार को बड़ी कार्रवाई करते हुए एक आरोपी को नागपाडा इलाके से गिरफ्तार किया है. पुलिस ने कालाबाजारी के लिए रखे एक लाख 22 हज़ार 100 तीन स्तरीय मास्क को भी जब्त कर लिया है, जिसकी कीमत 30 लाख 42 हज़ार 500 रुपये बताई जा रही है. पुलिस ने यह कार्रवाई गुप्त सूचना के आधार पर की है. आरोपी के खिलाफ आवश्यक वस्तु अधिनियम की धारा 3, 7, 8 और 9 के तहत मामला दर्ज कर लिया गया है. गौरतलब है कि सरकार ने तीन स्तरीय और दो स्तरीय मास्क की कीमत क्रमशः 10 और 8 रुपये और 200 मिलीलीटर सैनिटाइजर की कीमत 100 रुपये तय किया है. 