सावन के पहले सोमवार पर देश के तमाम मंदिरों में गूंज रहा है बम बम भोले का जयकारा । हर हर महादेव के नारों के साथ भगवान भोलेनाथ जलाभिषेक किया जा रहा है।  सावन के पहले सोमवार पर बाबा काशी विश्वनाथ के दरबार में जल चढ़ाने, शीशनवाने को हजारों कांवडियें और शिव भक्तों का तांता लगा है।  हर-हर महादेव से गंगा तट व काशी का कोना-कोना गुलजार है। उज्जैन के महाकालेश्वर में सुबह चार बजे भस्म आरती हुई, भीड़ ऐसी कि महाकाल मंदिर से लेकर क्षिप्रा नदी के किनारे तक महाकाल के भक्त ही भक्त दिखाई दिए। सावन का पहला सोमवार होने के नाते  कोई भी भक्त इस खास मौके से पीछे नहीं रहना चाहता है। झारखंड के बाबा वैद्यनाथ धाम में देश के कोने-कोने से शिवभक्त आए हैं. कोई कांवड़ लेकर आया है तो कोई सिर्फ बाबा के दर्शन करने। कई भक्तों ने तो आधी रात को ही बाबा वैद्यनाथ का जलाभिषेक कर लिया है। यूपी के तमाम धार्मिक शहरों में शिव के मंदिरों में सुबह से ही जलाभिषेक करने वाले भक्तों की लंबी लंबी कतारें देखने को मिल रही हैं। सुबह होते ही श्रद्धालु शिवालयों में जलाभिषेक करने के लिए जुटने लगे।  देश ही नहीं विदेशों में भी सावन का पहला सोमवार मनाया जा रहा है। काठमांडू के पशुपतिनाथ मंदिर में पूरा वातावरण भक्ति मय हो गया है। बडी संख्या में भक्तों ने वहां भोले का जलाभिषेक किया। पौराणिक मान्यता के अनुसार सावन मास देवों के देव महादेव का है। मान्यता है कि भगवान शिव इस पूरे मास धरती पर निवास करते हैं। कहते हैं आज के दिन व्रत करने से शिव खुश होते हैं और सभी मनोकामनाएं पूरी करते हैं। 