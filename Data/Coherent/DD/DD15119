भारत और दक्षिण अफ्रीका के बीच छह मैचों की वनडे सीरीज़ का पांचवां मु़क़ाबला जीतकर भारतीय टीम ने इतिहास रच दिया। विराट कोहली की कप्तानी वाली टीम पोर्ट एजिलाबेथ वनडे जीतकर साउथ अफ्रीका में वनडे सीरीज जीतने वाली पहली भारतीय टीम बन गयी है।  भारत ने कल 73 रन से द. अफ्रीका को हराकर मुकाबला अपने नाम कर लिया। इसी के साथ भारतीय टीम आईसीसी की वनडे रैंकिंग में दक्षिण अफ़्रीका को पछाड़कर पहले नंबर पर पहुंच गई है। इस वक़्त टीम इंडिया टेस्ट और वनडे दोनों की रैंकिंग में नंबर-वन है। भारत ने पहले बल्लेबाज़ी करते हुए द. अफ़्रीका के सामने 275 रनों का लक्ष्य रखा था, लेकिन मेज़बान टीम महज़ 201 रनों पर ऑल आउट हो गई। भारत ने 4-1 से यह सिरीज़ अपने नाम की है और सिरीज़ का आख़िरी और छठा मैच 16 फरवरी को खेला जाएगा। भारत की तरफ़ से मैच के कई नायक रहे। रोहित शर्मा ने ख़राब फॉर्म से वापसी करते हुए शतक जड़ा, जिसकी बदौलत भारतीय टीम सम्मानजनक स्कोर खड़ा कर पाई। 115 रन बनाने वाले रोहित को ही 'मैन ऑफ़ द मैच' घोषित किया गया। कुलदीप यादव ने चार और युजवेंद्र चहल ने दो विकेट लिए। हरफ़नमौला हार्दिक पंड्या ने कसी हुई गेंदबाज़ी करते हुए दो अहम विकेट लिए। 