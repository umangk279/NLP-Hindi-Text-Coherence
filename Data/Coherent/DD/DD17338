बलात्कार के दो अलग मामलों में गुरमीत राम-रहीम सिंह को मिली 20 साल की सजा,  हरियाणा में प्रशासन हाई अलर्ट पर। फैसले के बाद पंजाब में शांति का माहौल।   डेरा सच्चा सौदा के प्रमुख गुरमीत राम रहीम को सीबीआई की विशेष अदालत ने बीस साल की सजा सुनाई है। बलात्कार के दोषी गुरमीत राम रहीम के वकील ने अदालत में उनके सामाजिक कार्यों की दुहाई देते हुए रहम की अपील की, लेकिन अदालत ने इस अपील को ख़ारिज कर दिया। राम रहीम को आईपीसी की धारा 376 यानी रेप ,506 यानी डराने-धमकाने और 509 यानी  महिला की इज्जत के साथ खिलवाड़ करने के लिए सजा मिली है। सजा सुनाए जाने के बाद फिलहाल राज्य में कहीं से हिंसा की खबर नहीं है। हालांकि सिरसा के फुल्का में डेरा समर्थकों ने हंगामा किया और एक कार में आग लगा दी। डेरा समर्थकों द्वारा हिंसा की आशंका के मद्देनजर हरियाणा और पंजाब में सुरक्षा बलों को हाई अलर्ट पर रखा गया था।  पूरे रोहतक ज़िले को सील कर दिया गया था। पुलिस और अर्द्धसैनिक बलों की 23 कंपनियां रोहतक के अंदर और बाहर तैनात की गईं और सुनारिया जेल के ईदगिर्द बहुस्तरीय सुरक्षा घेरा बनाया गया था। देर शाम हरियाणा के मुख्यमंत्री मनोहर लाल ने उच्च स्तरीय बैठक बुलाई जिसमें हालात की समीक्षा की गयी । अपने ही आश्रम की दो महिलाओं के साथ रेप के मामले में शुक्रवार को राम रहीम को पंचकुला की सीबीआई अदालत ने दोषी ठहराया था , तब से ही उनकी सजा को लेकर कयास चल रहे थे । सोमवार दोपहर ढाई बजे की रोहतक की सुनारिया जेल में विशेष सीबीआई जज  जगदीप सिंह ने सजा पर सुनवाई शुरु की । दोनों पक्षों की दलीलें सुनने के बाद गुरमीत राम रहीम को अदालत ने दो मामलों  में 10 - 10 साल जेल की सजा सुना दी जिसका मतलब ये है कि राम रहीम को 20 साल जेल में रहना होगा ।  बेहद कड़ी सुरक्षा व्यवस्था के बीच जस्टिस जगदीप सिंह ने सजा का ऐलान किया। अदालत ने सीबीआई और बचाव पक्ष के वकीलों को अपनी दलीलें पेश करने के लिए 10-10 मिनट का वक्त दिया था। राम रहीम के वकील ने कहा कि उऩके मुवक्किल समाजसेवी हैं इसलिए उनके साथ नरमी बरती जानी चाहिए। उन्होंने कहा कि राम रहीम ने लोगों की भलाई के लिए काम किया है।  उधर सीबीआई ने राम रहीम के लिए अधिकतम सजा यानी की आजीवन कारावास की मांग करते हुए कहा कि  यह सिर्फ रेप केस नहीं, बल्कि भरोसा तोड़ते हुए लगातार यौन शोषण किए जाने का मामला है। सीबीआई ने कहा कि राम रहीम का मामला गंभीर है और 45 और लड़कियां अभी सामने नहीं आई है ।  कोर्ट ने दोनों पक्षों की दलीलें सुनने के बाद राम रहीम के लिए  सजा का ऐलान किया। जाहिर है कि राम रहीम के वकीलों की कोई भी दलील अदालत में नहीं चल पाई। सजा सुनाए जाने से पहले बाबा राम रहीम की आंखों में आंसू थे और हाथ जोड़कर वह अदालत से रहम की मांग कर रहे थे। राम रहीम को आईपीसी की धारा 376 यानी रेप ,506 यानी डराने-धमकाने और 509 यानी  महिला की इज्जत से खिलवाड के तहत सजा मिली। इसके बाद राम रहीम का मेडिकल किया गया जिसमें वो फिट पाए गए ।राजनीतिक दलों के साथ ही मामले को उजागर करने वाले मृत पत्रकार के परिवार ने भी सजा का स्वागत किया है। सजा सुनाए जाने के बाद फिलहाल कहीं से हिंसा की खबर नहीं है। हालांकि सिरसा  के फुल्का में डेरा समर्थकों ने हंगामा किया और एक कार में आग लगा दी।  डेरा समर्थकों द्वारा हिंसा की आशंका के मद्देनजर हरियाणा और पंजाब में सुरक्षा बलों को हाई अलर्ट पर रखा गया था।  हिंसा की आशंका के मद्देनजर पूरे रोहतक को सील कर दिया गया था। पुलिस और अर्द्धसैनिक बलों की 23 कंपनियों ने रोहतक के अंदर और बाहर तैनात की गईं और सुनारिया जेल के ईदगिर्द बहुस्तरीय सुरक्षा घेरा बनाया गया था। देर शाम हरियाणा के मुख्यमंत्री मनोहर लाल ने उच्च स्तरीय बैठक बुलाई जिसमें हालात की समीक्षा की गयी । उन्होंने लोगों से शांति की अपील की है । पंजाब में भी सुरक्षा के पूरे इंतजाम किए गए थे । राज्य के मुख्यमंत्री अमरिंदर सिंह ने शांति की अपील की है । इसके पहले विशेष सीबीआई अदालत ने  गुरमीत राम रहीम को महिला के रेप केस में दोषी करार दिया था। इसके बाद डेरा समर्थकों ने हरियाणा, पंजाब और राजधानी दिल्ली तक में बवाल किया था। खास तौर पर पंचकूला और सिरसा में पत्थरबाजी, आगजनी और तोड़फोड़ की कई घटनाओं को अंजाम दिया गया था। इस हिंसा में 35 से ज्यादा लोगों की जान चली गई थी। गुरमीत राम रहीम के खिलाफ ये मामला तब चर्चा में आया था जब अप्रैल 2002 में एक साध्वी ने चिट्ठी लिखकर पंजाब-हरियाणा हाईकोर्ट और तत्कालीन प्रधानमंत्री अटल बिहारी वाजपेयी को शिकायत भेजी । गुमनाम पत्र के माध्यम से साध्वी ने डेरा प्रमुख गुरमीत सिंह राम रहीम पर यौन शोषण सहित कई अन्य संगीन आरोप लगाए थे।  गुरमीत राम रहीम के खिलाफ यौन शोषण इकलौता मामला नहीं है। उनपर कुरुक्षेत्र के रणजीत सिंह की हत्या का आरोप , -सिखों के दसवें गुरु गुरु गोबिंद सिंह जैसी वेशभूषा को लेकर विवाद और डेरा के पूर्व मैनेजर की गुमशुदगी को लेकर आरोप हैं।  