महाराष्ट्र की एक दिवसीय यात्रा पर मुंबई और पुणे पहुंचे प्रधानमंत्री नरेंद्र मोदी ने लोगों को यातायात की बेहतर सुविधाओं से जुड़े परियोजनाओं की सौगात प्रदान की। उन्होंने मंबई में जहां दो मेट्रो परियोजनाओं की आधारशिला रखी वहीं पुणे में भी तीसरे फेज़ के मेट्रो की आधारशिला रखी। उन्होंने इस मौके पर आयोजित जनसभाओं को भी संबोधित किया।  एक दिवसीय दौरे पर महाराष्ट्र पहुंचे प्रधानमंत्री नरेंद्र मोदी ने राज्य को ढेरों विकास परियोजनाओं की शुरूआत की।उन्होंने  मुंबई वासियों को यातायात की सुगम सुविधा के लिए ठाणे-भिवंडी-कल्याण मेट्रो रेलमार्ग-पांच और दहीसर-मीरा भयंदर मेट्रो रेलमार्ग-नौ का शिलान्यास किया। इसके अलावा पीएम मोदी ने प्रधानमंत्री आवास योजना के तहत बनने वाले करीब 90,000 घरों की भी आधारशिला रखी। पीएम मोदी ने इस मौके पर घर हासिल करने वाले लोगों को आवंटन पत्र भी सौंपा। इस मौके पर प्रधानमंत्री नरेंद्र मोदी ने स्पष्ट किया कि मौजूदा सरकार का मकसद सिर्फ देश की आधारभूत संरचनाओं का भविष्य की ज़रूरतों के मुताबिक निर्माण करना है। उन्होने 2014 तक मेट्रो की सुस्त रफ़्तार के लिए यूपीए सरकार को ज़िम्मेदार बताया।  प्रधानमंत्री नरेंद्र मोदी ने कहा कि उनकी सरकार ने देश के मध्यम वर्ग के लोगों का विशेष ध्यार रखा है। एलईडी बल्ब हो या घर सभी से सीधा फायदा मध्यम वर्ग को हुआ है। उन्होंने कहा कि देशभर में उजाला योजना के तहत 30 करोड़ से ज्यादा एलईडी बल्ब बांटे जा चुके हैं, जिसमें से करीब सवा 2 करोड़ बल्ब महाराष्ट्र में बांटे गए हैं। उन्होंने बताया कि प्रधानमंत्री आवास योजना के तहत सरकार  ढाई लाख रुपए तक की मदद सीधे बैंक में जमा कर रही है। जिसकी सीधा फायदा निम्म और मध्यम वर्ग के लोगों को हुआ है। इसके अलावा, पहले के मुकाबले होम लोन पर ब्याज दर में कमी करके निम्न आय वर्ग के लिए इसे 6 प्रतिशत कर दिया गया है। मिडिल इनकम ग्रुप वालों को भी 3 से 4 प्रतिशत की इंटरेस्ट सब्सिडी दी गई है। उन्होंने बताया कि सरकार की कोशिशों की बदौलत बीते 7-8 महीने में नए घर खरीदने की रफ्तार पिछले वर्ष के मुकाबले दो गुनी से भी अधिक हुई है।  मुंबई की सभा के बाद पुणे पहुंचे प्रधानमंत्री नरेंद्र मोदी का मंच पर भव्य स्वागत किया गया। उन्होंने सूचना-प्रौद्योगिकी के हब के रुप में विख्यात पुणे शहर को मेट्रो रेल परियोजना के तीसरे चरण की सौगात प्रदान की। इस परियोजना के तहत हिंजेवाड़ी और शिवाजी नगर के बीच नई मेट्रो लाइन बनाई जाएगी। जिससे हजारों की संख्या में सार्वजनिक परिवहन व्यवस्था का इस्तेमाल करने वाले लोगों को फायदा होगा। इस मौके पर आयोजित एक सभा को संबोधित करते हुए प्रधानमंत्री नरेंद्र मोदी ने कहा कि विकास के हाइवे से आज कोई पीछे नहीं रह सकता। ये सब अगर हो पा रहा है तो इसके पीछे सरकार की प्रतिबद्धता है। उन्होंने कहा कि  सरकार भविष्य को ध्यान में रखकर आधारभूत संरचना का निर्माण कर रही है। प्रधानमंत्री ने कहा कि मेट्रो आज के समय में शहरों की लाइफलाइन बन चुकी है। इसी का परिणाम है कि इस समय देश में 500 किलोमीटर से ज्यादा की मेट्रो लाइन चल रही है और करीब साढ़े 6 सौ किलोमीटर से ज्यादा की लाइऩें पूरी होने को हैं। महाराष्ट्र में भी केंद्र और राज्य सरकार मिलकर 200 किलोमीटर से अधिक की मेट्रो लाइनों का निर्माण कर रही है। उन्होंने देश भर में हो रहे मेट्रो विस्तार के लिए पूर्व प्रधानमंत्री अटल बिहारी वाजपेयी को श्रेय दिया। उन्होंने कहा कि आज डिजिटल इंडिया अभियान व्यापक स्वरुप ले चुका है और जन्म प्रमाण पत्र से लेकर जीवन प्रमाण पत्र तक की सुविधाएं ऑनलाइन उपलब्ध हैं। उन्होंने कहा कि  चौथी औद्योगिक क्रांति के लिए आवश्यक इंफास्ट्र्क्चर तैयार है । प्रधानमंत्री ने युवाओं की नब्ज़ को टटोलते हुए कहा कि स्टार्ट अप इंडिया और अटल इनोवेशन मिशन के माध्यम से भारत भविष्य की तकनीक का एक बड़ा सेंटर बनता जा रहा है। उन्होंने बताया कि स्टार्ट अप के मामले में भारत दुनिया का दूसरा बड़ा इकोसिस्टम बन चुका है। 