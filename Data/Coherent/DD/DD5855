जुलाई में देश के निर्यात में इजाफा, व्यापार घाटे में आई कमी, खुदरा मुद्रास्फीति  घटकर 3.15 प्रतिशत पर, थोक महंगाई दर दो साल से भी अधिक समय के न्यूनतम स्तर पर पहुंची.  देश का निर्यात जुलाई महीने में 2.25 प्रतिशत बढ़कर 26.33 अरब डॉलर रहा। व्यापार घाटा कम होकर 13.43 अरब डॉलर पर आ गया। इससे पिछले साल जुलाई में व्यापार घाटा 18.63 अरब डॉलर था। पिछले महीने जिन क्षेत्रों से निर्यात में सकारात्मक वृद्धि हुई है, उसमें रसायन, लोहा और औषधि शामिल हैं। जुलाई महीने में तेल आयात 22.15 प्रतिशत घटकर 9.6 अरब डॉलर तथा गैर-तेल आयात 5.92 प्रतिशत कम होकर 30.16 अरब डॉलर रहा।  सस्ते ईंधन तथा खाद्य सामग्रियों के कारण थोक मूल्य सूचकांक (डब्ल्यूपीआई) आधारित मुद्रास्फीति जुलाई महीने में कई साल के निचले स्तर 1.08 प्रतिशत पर आ गयी। डब्ल्यूपीआई आधारित मुद्रास्फीति इस साल जून में 2.02 प्रतिशत तथा पिछले साल जुलाई में 5.27 प्रतिशत थी। जुलाई महीने में खाद्य सामग्रियों की मुद्रास्फीति जून के 6.98 प्रतिशत से नरम होकर 6.15 प्रतिशत पर आ गयी। जुलाई महीने में खुदरा मुद्रास्फीति भी जून के 3.18 प्रतिशत की तुलना में नरम होकर 3.15 प्रतिशत रही है। 