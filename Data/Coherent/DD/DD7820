देश के हर कोने में नामांकन भरने की ये गहमागहमी सोमवार को दिन भर जारी रही। कारण ये था कि सोमवार को लोकसभा चुनाव के पहले चरण के लिए पर्चे भरने का अंतिम दिन था। शाम पांच बजे पहले चरण के लिए नामांकन भरने का काम पूरा हो गया।   आम चुनाव के लिए आज पहले चरण के नामांकन का आख़िरी दिन था, और जब आखिरी दिन था तो संभव था कि तमाम छूटे लोग आज अपनी उम्मीदवारी की औपचारिकताएं पूरी करते और हुआ भी ऐसा ही लेकिन ख़ास था कई बड़े नामों का आज हुआ नामांकन। जिसमें कई केंद्रीय मंत्री तक शामिल थे। साथ ही साथ ख़ास ये भी है क्योंकि इस पहले चरण में 20 राज्यों की इक्यानवें सीटें दांव पर रहेंगी, जिसमें कई राज्यों की विधानसभाओं के लिए भी मतदान होना है। देश के हर कोने में नामांकन भरने की ये गहमागहमी सोमवार को दिन भर जारी रही। कारण ये था कि सोमवार को लोकसभा चुनाव के पहले चरण के लिए पर्चे भरने का अंतिम दिन था। शाम पांच बजे पहले चरण के लिए नामांकन भरने का काम पूरा हो गया।  पहले चरण में 20 राज्यों और केंद्र शासित प्रदेशों के 91 निर्वाचन क्षेत्रों में 11 अप्रैल को वोट डाले जाएंगे। आंध्र प्रदेश में लोकसभा की सभी 25 सीटों और तेलंगाना में 17 सीटों पर पहले चरण में ही मतदान होगा। इस चरण में उत्तरप्रदेश में आठ, महाराष्ट्र में सात, उत्तराखंड और असम में पांच-पांच, बिहार और ओडिशा में चार-चार, जम्मू कश्मीर, अरुणाचल प्रदेश, मेघालय और पश्चिम बंगाल में दो-दो और छत्तीसगढ़, मणिपुर, मिजोरम, नगालैंड, त्रिपुरा, सिक्किम, अंडमान निकोबार द्वीप समूह और लक्षद्वीप में एक-एक निर्वाचन क्षेत्रों में वोट डाले जाएंगे। आंध्रप्रदेश विधानसभा की सभी 175 सीटों, ओडिशा विधानसभा की 147 में से 28, सिक्किम विधानसभा की सभी 32 और अरुणाचल प्रदेश विधानसभा की सभी 60 सीटों पर भी पर्चे भरने का आज अंतिम दिन है। नामांकन पत्रों की जांच कल की जाएगी। उम्मीदवार 28 मार्च तक नाम वापस ले सकते हैं।   सोमवार को जिन दिग्गजों ने नामांकन किया उनमें तमाम बडे नाम शामिल हैं। केंद्रीय मंत्री नितिन गडकरी ने नागपुर लोकसभा सीट के लिए अपना नामांकन पत्र  दाखिल कर दिया। बीजेपी के वरिष्ठ नेता गडकरी मुख्यमंत्री देवेंद्र फड़णवीस, ऊर्जा मंत्री चंद्रशेखर बावनकुले, परिवार के सदस्यों और बड़ी संख्या में पार्टी कार्यकर्ताओं के साथ नामांकन पत्र दाखिल करने पहुंचे। साल 2014 के चुनावों में कांग्रेस के विलास मुत्तेमवार को 2.84 लाख मतों के अंतर से हराने वाले गडकरी ने कहा कि वह इस बार बड़े अंतर से जीतेंगे। एक और केंद्रीय मंत्री वी के सिंह ने गाजियाबाद सीट से पर्चा भरा और अपनी जीत का दावा किया। फिल्म अभिनेत्री और बीजेपी सांसद हेमामालिनी ने मथुरा सीट से पर्चा भरा। उऩके साथ राज्य के मुख्यमंत्री योगी आदित्यनाथ और पार्टी के कई नेता शामिल थे। यूपी की मुजफ्परपुर सीट से बीजेपी सांसद संजीव बालियान के साथ ही आरएलडी प्रमुख अजित सिंह ने भी इसी सीट से पर्चा भरा।  मेरठ से भाजपा उम्मीदवार राजेन्द्र अग्रवाल ने भी नामांकन दाखिले के आखिरी दिन अपना पर्चा भर दिया।  कर्नाटक की बात करें तो राज्य के तमाम दिग्ग्जों ने सोमवार को पर्चा भरा। इसमें केंद्रीय मंत्री सदानंद गौडा बेंगलुरू उत्तर  से, तुमकुर से पूर्व प्रधानमंत्री एच डी देवगौडा और मांडया से निखिल कुमारस्वामी ने नामांकन दाखिल किया।  खास बात ये रही कि तुमकुर गठबंधन के तहत जेडीएस को मिली है लेकिन इसी सीट से मौजूदा कांग्रेस सासंद एस पी. मुदाहनुमेगौड़ा ने पार्टी के खिलाफ जाकर नामांकन दाखिल कर दिया है। इसी सीट से कांग्रेस के पूर्व विधायक के एन राजन्ना ने भी पर्चा भर दिया है।  महाराष्ट्र की बात करें तो प्रदेश कांग्रेस अध्यक्ष अशोक चव्हाण ने नांदेड सीट से पर्चा भरा।  तमिलनाडु की शिवगंगा सीट से कांग्रेस नेता पी चिदंबरम के बेटे कार्ति चिदंबरम ने नामांकन दाखिल किया। इसी सीट से बीजेपी के एच राजा ने भी पर्चा भरा। दिलचस्प ये है कि शिवगंगा सीट को लेकर कांग्रेस में घमासान मचा है। सीट पर टिकट की दावेदारी कर रहे कांग्रेस नेता एवं पूर्व केंद्रीय मंत्री ई एम सुदर्शन नचियप्पन ने कहा है कि लोग चिदंबरम परिवार से 'नफरत' करते हैं। उधर नेशनल कांफ्रेंस के नेता फारूक अब्दुल्ला ने श्रीनगर लोकसभा सीट से अपना नामांकन दाखिल किया। इस अवसर पर उनके साथ पुत्र एवं नेकां नेता उमर अब्दुल्ला और पार्टी के अन्य वरिष्ठ नेता मौजूद थे।  इस सीट पर आम चुनाव के दूसरे चरण में 18 अप्रैल को मतदान होगा। श्रीनगर सीट से ही बीजेपी के खालिद जहांगीर ने भी पर्चा भरा। उत्तराखंड की पांचों सीटों पर पहले चरण में 11 अप्रैल को होने वाले चुनाव के लिये नामांकन पत्र भरने के अंतिम दिन बडे उम्मीदवारों ने पर्चा दाखिल किया । इसमें हरिद्वार से रमेश पोखरियाल निशंक, अल्मोड़ा से अजय टम्टा और नैनीताल से अजय भट्ट शामिल हैं। नैनीताल से  पूर्व मुख्यमंत्री और कांग्रेस नेता हरीश रावत समेत पार्टी के उम्मीदवारों ने पर्चा भर दिया।  पश्चिम बंगाल में भी नामांकन का काम जोरों पर हैं।  बात विधानसभा की करें तो ओडीशा के मुख्यमंत्री नवीन पटनायक ने बारगढ सीट से अपना पर्चा भरा। सिक्किम के मुख्यमंत्री और सिक्किम डेमोक्रेटिक फ्रंट(एसडीएफ) के अध्यक्ष पवन कुमार चामलिंग ने सोमवार को विधानसभा की दो सीटों से अपना नामांकन दाखिल किया।  अरुणाचल प्रदेश की विधानसभा सीटों पर भी नामांकन पूरा हो गया है। 