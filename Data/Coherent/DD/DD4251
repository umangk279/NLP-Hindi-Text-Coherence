महाराष्ट्र में विधानसभा का विशेष सत्र में  प्रोटेम स्पीकर कालिदास कोलांबकर द्वारा सभी विधायकों को पद और गोपनीयता की दिलाई जा रही है शपथ, उद्धव ठाकरे कल लेंगे मुख्यमन्त्री पद की शपथ।  महाराष्ट्र में विधानसभा का विशेष सत्र शुरू हो गया है। राज्यपाल भगत सिंह कोश्यारी ने यह सत्र बुलाया है। इसमें प्रो-टेम स्पीकर कालिदास कोलांबकर सभी विधायकों को पद और गोपनीयता की शपथ दिला रहे हैं। विशेष सत्र में भाग लेने के लिए शिवसेना, एनसीपी, कांग्रेस, बीजेपी और अन्य दलों के विधायक सुबह ही विधान भवन पहुंच गए।  बीजेपी नेता और पूर्व मुख्यमंत्री देवेंद्र फडणवीस, एनसीपी के बाग़ी नेता अजीत पवार, शिवसेना प्रमुख उद्धव ठाकरे के बेटे और वर्ली सीट से विधायक आदित्य ठाकरे सहित कई विधायक सत्र में भाग लेने के लिए विधानसभा पहुंचे। एनसीपी प्रमुख शरद पवार की बेटी सुप्रिया सुले ने सत्र शुरू होने से पहले सभी विधायकों का अभिवादन किया।  इससे पहले शिवसेना-राकांपा-कांग्रेस गठबंधन ने कल शाम को महाराष्ट्र के मुख्यमंत्री पद के लिए उद्धव ठाकरे को अपना नेता चुना। इसके बाद गठबंधन के नेताओं ने राज्यपाल भगत सिंह कोश्यारी से मुलाकात की और ‘महाविकास आघाड़ी’ की सरकार बनाने का दावा पेश किया। राज्यपाल ने गठबंधन को 3 दिसम्बर तक बहुमत सिद्ध करने का समय दिया है। गठबंधन के नेताओं ने राज्यपाल को 166 विधायकों के समर्थन वाला एक पत्र सौंपा। उद्धव ठाकरे 28 नवंबर को मुख्यमंत्री पद की शपथ लेंगे।     