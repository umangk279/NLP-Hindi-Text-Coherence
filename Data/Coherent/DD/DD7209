लोकसभा चुनाव के छठे और सातवें चरण के चुनाव के लिए विपक्षी दलों ने अपना प्रचार अभियान और तेज़ कर दिया है. बसपा प्रमुख मायावती ने कहा कि पीएम मोदी सपा और बसपा के बीच दरार पैदा करना चाहते हैं. दिल्ली के मुख्यमंत्री अरविंद केजरीवाल ने भी बवाना गांव में रोड शो कर आप प्रत्याशी के समर्थन में वोट मांगे  बसपा प्रमुख मायावती ने भाजपा पर हमला बोला. उन्होंने भाजपा पर सपा-बसपा गठबंधन को तोड़ने का प्रयास करने के आरोप लगाए. बसपा प्रमुख ने गठबंधन की जीत का दावा किया और विश्वास जताते हुए कहा कि ये गठबंधन भविष्य में भी जारी रहेगा और जनता भाजपा के अभियानों के भ्रम में नहीं फंसेगी. सपा प्रमुख अखिलेश यादव ने फूलपुर में की रैली सपा प्रमुख अखिलेश यादव ने भी उत्तर प्रदेश के फूलपुर में चुनावी रैली की. उन्होंने भाजपा पर हमला किया और कहा कि दावे के विपरीत भाजपा ने स्वदेशी की जगह चीन के उत्पादों से बाज़ार भर दिए हैं. दिल्ली सीएम अरविंद केजरीवाल ने किया रोड-शो दिल्ली के मुख्यमंत्री और आप नेता अरविंद केजरीवाल ने लोकसभा चुनावों के लिए प्रचार किया. उन्होंने दिल्ली की उत्तरी-पश्चिमी लोकसभा निर्वाचन क्षेत्र के बवाना इलाक़े में एक रोड शो के ज़रिए मतदाताओं से आप के पक्ष में वोट डालने की अपील की. इस सीट पर भाजपा प्रत्याशी हंसराज हंस का मुक़ाबला आप के गुग्गन सिंह और कांग्रेस के उम्मीदवार राजेश लिलोठिया से है. दिल्ली के सभी 7 लोकसभा क्षेत्र में छठे चरण में 12 मई को मतदान होगा. आप संयोजक अरविंद केजरीवाल ने एक प्रेस वार्ता के दौरान भाजपा और कांग्रेस पर संयुक्त रूप से हमला बोला. उन्होंने मोती नगर इलाक़े में अपने ऊपर हुए हमले की साज़िश का आरोप भाजपा पर लगाया. अरविंद केजरीवाल ने विश्वास दिलाया कि वे किसी भी हमले से डरने वाले नहीं है. आप संयोजक ने ये भी दावा किया कि दिल्ली सरकार कांग्रेस-भाजपा की सरकारों से बेहतर काम कर रही है. वहीं भाजपा नेता ने आम आदमी पार्टी के आरोपों को बेबुनियाद बताया. पार्टी प्रवक्ता जीवीएल नरसिम्हा ने कहा कि आप पार्टी हमले के मुद्दे को भुनाने की कोशिश कर रही है, जबकि जनता को उन्होंने अपने शासन काल के दौरान छला है और वादे पूरे नहीं किए हैं. 