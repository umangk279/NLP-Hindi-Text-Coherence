भारत की नज़र लगातार 10वीं जीत पर लगातार नौ वनडे जीतकर जीत के रथ पर सवार टीम इंडिया अब ऑस्ट्रेलिया के ख़िलाफ़ बेंगलुरु में मोर्चा खोलेगी। बेंगलुरु में भारतीय टीम का रिकॉर्ड ऑस्ट्रेलिया के ख़िलाफ़ ख़ासा अच्छा है और यहां कंगारुओं के ख़िलाफ़ खेले गए पिछले छह मुक़ाबलों में भारत ने 4 में जीत दर्ज की है जबकि 1 मुक़ाबला ऑस्ट्रेलिया के नाम रहा है वहीं एक मैच बेनतीजा रहा।   विदेशी धरती पर पिछले 13 मैचों में से 11 मैच गंवा चुकी ऑस्ट्रेलिया की टीम सीरीज़ हारने के बाद बेंगलुरु में कितना सुधरेगी इसका तो पता नहीं लेकिन हां इतना ज़रूर पक्का है कि टीम इंडिया अब जुट गई है मिशन क्लीन स्वीप पर। श्रीलंका के बाद ऑस्ट्रेलिया का भी सफ़ाया करने का इरादा लिए विराट की सेना का दमदार वार चिन्नास्वामी स्टेडियम में भी देखने को मिल सकता है। सबसे बड़ी बात ये है कि अगर ‘मेन इन ब्लू’ में बेंगलुरु में भी मैदान मार लेने में कामयाब होते हैं तो ऐसा पहली बार होगा जब भारतीय टीम लगातार 10 वनडे जीतने का रिकॉर्ड बनाएगी। लेकिन ये सब कुछ दो बातों पर टिका होगा। पहला बेंगलुरु में बारिश खेल में खलल न डालें दूसरा ऑस्ट्रेलिया वापसी का दम न भरने पाए। 