बृहस्पतिवार सुबह ताइवान 6.1 तीव्रता के भूकंप से हिल उठा। अमेरिकी भूगर्भ सर्वेक्षण ने बताया कि भूकंप से यातायात बाधित हुआ और 17 लोग घायल हो गये। खबरों के अनुसार राजधानी ताइपे में बहुमंजिला इमारतें हिल उठीं जबकि पूर्वी यिलान काउंटी में घबराये हुए कुछ स्कूली बच्चे अपनी कक्षाओं से बाहर निकल आये। अधिकारियों ने बताया कि भूकंप पूरे द्वीप पर महसूस किया गया और इसके कारण यिलान एवं हुलिएन को जोड़ने वाले राजमार्ग को बंद कर दिया गया। हुलिएन काउंटी में दमकल विभाग के एक अधिकारी ने बताया कि पहाड़ से गिरने के कारण दो लोग घायल हुए हैं।   राष्ट्रीय दमकल एजेंसी ने बताया कि घायलों में एक मलेशियाई नागरिक है जिसे गंभीर हालत में अस्पताल में भर्ती कराया गया है। व्यक्ति को दिल का दौरा आया था और उसके पैर की हड्डी टूट गयी है तथा सिर में भी चोटें आयी हैं। ताइपे के आस पास 15 लोगों के घायल होने की खबर है और भूकंप से शहर में दो भवनों को नुकसान पहुंचने के कारण उन्हें खाली करा लिया गया है। अधिकारियों ने बताया कि भूकंप के बाद सुरक्षा जांच के लिये करीब एक घंटा तक ताइपे मेट्रो बंद रहा जबकि ताइपे रेलवे प्रशासन ने भी पूर्वी तट में अपनी कई सेवाओं को कई घंटे तक निलंबित रखा।  पूर्वी हुलिएन काउंटी में भूकंप स्थानीय समयानुसार अपराह्न एक बजकर एक मिनट पर 19 किलोमीटर (11.8 मील) की गहरायी में आया। ताइवान के केंद्रीय मौसम ब्यूरो ने बताया कि भूकंप की तीव्रता 6.1 थी। अमेरिकी भूगर्भ सर्वेक्षण (यूएसजीएस) ने शुरू में भूकंप की तीव्रत 6.0 बतायी थी, लेकिन बाद में उसने आंकड़े में सुधार करते हुए भूकंप की तीव्रता 6.1 बतायी। ब्यूरो के भूकंप केंद्र के निदेशक चेन कुओ-चांग ने बताया, ‘‘भूकंप के झटके करीब 33 सेकंड तक महसूस किये गये, जो काफी लंबा माना जाता है। भूकंप के झटके पूरे ताइवान में महसूस किये जा सके। इस साल पहली बार 6.0 तीव्रता से अधिक का भूकंप महसूस किया गया। जापान मौसम विज्ञान एजेंसी ने चेतावनी दी कि तट के पास रह रहे लोगों को समुद्र स्तर में हलचल देखने को मिल सकता है लेकिन सुनामी की आशंका नहीं है और इससे क्षति की भी कोई आशंका नहीं है। 