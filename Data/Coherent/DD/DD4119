झारखंड विधानसभा के दूसरे चरण का चुनाव प्रचार आज शाम थम गया। दूसरे चरण में होने वाले 20 विधानसभा सीटों में से कई नक्सल प्रभावित क्षेत्र है। मतदान के लिए मतदाताओं को जागरुक करने का प्रयास हर स्तर पर किया जा रहा है। कहीं मैराथन दौड़ का आयोजन हो रहा है तो कहीं नुक्कड़ नाटक का सहयोग लिया जा रहा है।  झारखंड विधानसभा के दूसरे चरण में सात दिसंबर को 20 निर्वाचन क्षेत्रों में मतदान होगा। दूसरे चरण के मतदान के लिए गुरुवार दोपहर तीन बजे चुनाव प्रचार का शोर थम गया। मतदाता सात दिसंबर को सुबह सात बजे से दोपहर तीन बजे तक अपने मताधिकार का प्रयोग कर सकेंगे। प्रचार के आखिरी दिन तमाम राजनीतिक दलों के नेताओं ने प्रचार कर अपने प्रत्याशी के लिए वोट मांगे। दूसरे चरण में होने वाले 20 विधानसभा सीटों में से कई नक्सल प्रभावित क्षेत्र है। इन निर्वाचन क्षेत्रों के कई मतदान केंद्र दूरदराज और अति नक्सल प्रभावित क्षेत्रों में है जिसके लिए पोलिंग पार्टियों को गुरुवार से ही पहुंचाने का सिलसिला प्रारंभ हो गया।   इस चरण में जिन जिलों में मतदान होगा उनमें पूर्वी सिंहभूम, सिराइकेला-खरसावां, पश्चिमी सिंहभूम, रांची, खूंटी, गुमला और सिमडेगा शामिल हैं। दूसरे चरण में कुल 260 प्रत्याशी हैं, जिसमें 231 पुरुष औऱ 29 महिला प्रत्याशी हैं। बीजेपी और झारखंड विकास मोर्चा ने 20- 20  जेएमए और बीएसपी के 14, आजसू पार्टी के 12, कांग्रेस के छह उम्मीदवार मैदान में है। इस चरण में कुल 48 लाख, 25 हजार, 038 मतदाता है जिसमें  24 लाख 31 हजार 511 पुरुष और 23 लाख 93 हजार 437 महिला मतदाता है। दूसरे चरण में कुल 6,066 मतदान केंद्र बनाए गए हैं। दूसरे चरण में जिन दिग्गजों की राजनीतिक प्रतिष्ठा दांव पर लगी है, उनमें मुख्यमंत्री रघुवर दास, विधानसभा अध्यक्ष दिनेश उरांव, पूर्व मंत्री और बीजेपी के बागी नेता सरयू राय, मंत्री  कांग्रेस के पूर्व प्रदेश अध्यक्ष प्रदीप बलमुचू,  मंत्री जोबा मांझी और, चंपई सोरेन, शामिल है। मतदान के लिए मतदाताओं को जागरुक करने का प्रयास हर स्तर पर किया जा रहा है। कहीं मैराथन दौड़ का आयोजन हो रहा है तो कहीं नुक्कड़ नाटक का सहयोग लिया जा रहा है। इतना ही सेल्फी प्वाइंट भी बनाया जा रहा है  जहां मतदाता लोकतंत्र के इस महापर्व में भागीदारी के साथ अपनी तस्वीरें उतार सकेंगे। झारखंड में पांच चरणों में कुल 81 सीटों के लिए चुनाव हो रहे हैं। जिसमें पहले चरण के लिए 13 सीटों पर मतदान 30 नवंबर को हुआ, दूसरे चरण में सात दिसंबर को 20 सीटों के लिए, तीसरे चरण के लिए 12 दिसंबर को, चौथे चरण के लिए 16 दिसंबर को और पांचवें एवं अंतिम चरण के लिए 20 दिसंबर को मतदान होगा।  पांचों चरण की मतगणना एक साथ 23 दिसंबर को होगी। 