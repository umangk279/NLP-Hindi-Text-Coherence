भारत-चीन के बीच सौहार्दपूर्ण और सकारात्मक माहौल में संपन्न हुई बातचीत. दोनों पक्ष शांतिपूर्ण तरीके से विवाद हल करने पर हुए सहमत. दोनों देशों ने सीमा क्षेत्रों में शांति बनाये रखने पर ज़ोर दिया.  लद्दाख में वास्तविक नियंत्रण रेखा के पास जारी तनाव के बीच शनिवार को भारत और चीन के बीच कमांडर स्तर की बातचीत हुई। चुशुल-मोलडो क्षेत्र में हुई यह वार्ता सौहार्दपूर्ण और सकारात्मक माहौल में संपन्न हुई। दोनों पक्ष विभिन्न द्विपक्षीय समझौतों के अनुसार सीमावर्ती क्षेत्रों में विवाद का शांतिपूर्ण तरीके से हल करने पर सहमत हुए। वार्ता के दौरान दोनों पक्षों ने द्विपक्षीय संबंधों के समग्र विकास के लिए सीमा क्षेत्रों में शांति बनाये रखने पर ज़ोर दिया। दोनों देशों के बीच राजनयिक संबंधों की स्थापना को 70 साल पूरे हो गए हैं। ऐसे में दोनों पक्षों ने सहमति जताई कि विवाद के जल्द समाधान से आपसी रिश्तों को और अधिक मजबूती मिलेगी।  वार्ता के दौरान दोनों देशों के बीच सीमा क्षेत्रों में शांति सुनिश्चित करने के लिए सैन्य और राजनयिक स्तर पर संवाद जारी रखने पर सहमति बनी। 