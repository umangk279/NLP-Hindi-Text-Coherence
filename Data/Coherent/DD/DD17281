हाकी इंडिया ने जूनियर महिला राष्ट्रीय शिविर के लिये 28 सदस्यीय कोर ग्रुप की घोषणा की है जो आस्ट्रेलयाई हाकी लीग के लिये टीम की तैयारी के मद्देनजर तीन सितंबर से भोपाल में शुरू होगा।   कोर ग्रुप को बलजीत सिंह सैनी ट्रेनिंग देंगे जो 20 दिवसीय शिविर के दौरान जूनियर महिला टीम के कोच होंगे। खिलाड़ी भोपाल में भारतीय खेल प्राधिकरण के शिविर में रिपोर्ट करेंगे। खिलाड़ियों को हाकी इंडिया के हाई परफोरमेंस निदेशक डेविड जान की निगरानी में हुए कड़े चयन ट्रायल के बाद चुना गया। इस ग्रुप में सात डिफेंडर, तीन गोलकीपरों के अलावा नौ मिडफील्डर और इतनी ही फारवर्ड हैं। हाकी इंडिया की विज्ञप्ति के अनुसार, ‘‘प्रतिभाशाली खिलाड़ियों के इस ग्रुप को सातवीं हाकी इंडिया राष्ट्रीय महिला हाकी चैम्पियनशिप 2017 में उनके प्रदर्शन के आधार पर चुना गया। इससे पहले बेंगलुरू में साइ में लगे पिछले राष्ट्रीय शिविर के दौरान भी खिलाड़ियों के प्रदर्शन को देखा गया था। ’’ विज्ञप्ति के अनुसार 2020 जूनियर महिला विश्व कप के लिये क्वालीफाई करने की मुहिम के तहत खिलाड़ियों को तैयार किया जा रहा है लेकिन आगामी शिविर आस्ट्रेलियाई हाकी लीग के लिये तैयारी को ध्यान में रखते हुए लगाया गया है। कोर ग्रुप इस प्रकार है : गोलकीपर : दिव्या थेपे, बीचू देवी खारीबाम, खुशबू । 