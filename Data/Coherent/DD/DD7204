तूफान के बाद प्रभावित इलाकों में राहत और बचाव कार्य जोर-शोर से चल रहा है। भारतीय नौसेना के हैलीकॉप्टरों के जरिए पुरी के आसपास खाने के पैकेट वितरित किये गए।   ओडिशा में चक्रवाती तूफान  'फोनी' से राज्य के लगभग 10,000 गांवों और 52 शहरी क्षेत्रों में युद्धस्तर पर राहत एवं पुनर्वास कार्य जारी हैं। इस तूफान से करीब एक करोड़ लोग प्रभावित हुए हैं। हवाई और सड़क यातायात की सुविधा बहाल कर दी गई है। ईस्ट कोस्ट रेलवे ने कल हावड़ा-चेन्नई मार्ग पर परिचालन फिर से शुरू कर दिया है। भुवनेश्वर कटक और कई शहरों में अभी भी बिजली व्यवस्था ठीक नही हुई है। संचार व्यवस्था अभी पूरी तरह से बहाल नहीं हुई है, जिसे जल्द से जल्द ठीक करने की कोशिश की जा रही है। पीने की पानी की भी व्यवस्था की जा रही है, क्योंकि अभी भी कई इलाकों में पीने के पानी की बहुत किल्लत है। सरकार की प्राथमिकता सबसे ज्यादा पीने का पानी मुहैया कराना हैं। इसके लिए पानी के टैंकर भेजे जा रहे हैं। सरकार ने तूफान से तबाह हुए 14,835 गाँवों और 46 शहरी क्षेत्रों में बड़े पैमाने पर जीर्णोद्धार का काम शुरू कर दिया है। चक्रवात के दौरान पुरी, खुर्दा, गंजाम, जगतसिंहपुर, केंद्रपाड़ा और बालासोर जिलों में बिजली के बुनियादी ढांचों को भारी नुकसान पहुंचा है। सड़कों की सफाई और बिजली बहाली का काम जोरों पर है, 321 मोबाइल मेडिकल टीमों को पर्याप्त संख्या में डॉक्टरों के साथ तैनात किया गया है।  तूफान के बाद प्रभावित इलाकों में राहत और बचाव कार्य जोर-शोर से चल रहा है। भारतीय नौसेना के हैलीकॉप्टरों के जरिए पुरी के आसपास खाने के पैकेट वितरित किये गए। पीड़ित लोगों को भोजन मुहैया कराने के लिए सामुदायिक रसोइयां स्थापित की गई हैं। मुख्यमंत्री नवीन पटनायक ने राज्य के चक्रवात पीड़ित लोगों के लिए राहत और वित्तीय सहायता की घोषणा की है। उन्होंने कहा कि प्रभावित जिलों में लोगों को एक महीने की अतिरिक्त पेंशन और भवन निर्माण सहायता प्रदान की जाएगी। पूरी तरह से क्षतिग्रस्‍त ढांचों के लिए 95 हजार एक सौ, कम क्षतिग्रस्‍त ढांचों के लिए पांच हजार दो सौ और छुटपुट नुकसान के लिए तीन हजार दो सौ रुपये की सहायता प्रदान की जाएगी।  ओडिशा में तीस लाख से अधिक बिजली उपभोक्ताओं पर असर पड़ा है। खबरों के अनुसार चक्रवात से ओडीशा में 29 लोगों के मारे जाने की पुष्टि हुई है। रेलवे ने कहा है कि रद्द की गयी 138 ट्रेनों में से 85 की सेवाएं बहाल हो गयी हैं। बीजू पटनायक अंतर्राष्‍ट्रीय हवाई अड्डे से भी विमानों की आवाजाही रविवार सुबह से शुरू हो गयी है।  