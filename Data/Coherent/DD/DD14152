प्रधानमंत्री नरेंद्र मोदी ने सोमवार को राष्ट्रीय स्वास्थ्य बीमा योजना “आयुष्मान भारत”की शुरुआत करने की तैयारियों की समीक्षा की.  इस उच्चस्तरीय बैठक में योजना को लेकर अब तक हुए काम के लिए प्रधानमंत्री कार्यालय, स्वास्थ्य एवं परिवार कल्याण मंत्रालय और नीति आयोग के अधिकारियों की सराहना की गई. इस योजना के अंतर्गत संपूर्ण भारत में 10 करोड़ से अधिक गरीब और कमजोर परिवारों को लाभान्वित करने का लक्ष्य निर्धारित किया गया है. इस योजना के तहत हर परिवार को 5 लाख रुपये का स्वास्थ्य कवर प्रदान किया जाएगा. प्रधानमंत्री ने अधिकारियों से श्रेष्ठ और लक्षित योजना के प्रति काम करने का अनुरोध किया, जिससे समाज के गरीब और कमजोर वर्गों को लाभ पहुंचाया जा सके. 