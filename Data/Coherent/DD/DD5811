देश के कई हिस्सों में भारी बारिश से आम जनजीवन प्रभावित. हिमाचल प्रदेश और उत्तराखंड में कई जगह भूस्खलन और बाढ़, 20 से अधिक लोगों की मौत  हिमाचल प्रदेश में भारी वर्षा के कारण जनजीवन अस्त-व्यस्त हो गया है. भारी वर्षा के चलते राज्य के सभी बांधों का जलस्तर खतरे के निशान को छू चुका है, जिसके चलते सभी बांधों के गेट खोल दिए गए हैं, जिस कारण राज्य के निचले क्षेत्रों सहित पड़ोसी राज्य पंजाब में भी बाढ़ का खतरा पैदा हो गया है. राजधानी शिमला में रविवार सुबह एक पेड़ के एक घर पर गिर जाने से एक व्यक्ति की मौत हो गई, जबकि 2 अन्य घायल हो गए हैं. भारी वर्षा के कारण स्वारघाट के पास भूस्खलन और हणोगी के पास सड़क के ब्यास नदी में डूब जाने के कारण चंडीगढ़-मनाली मार्ग बंद है. कुल्लू और मनाली के बीच भी केवल लेफ्ट बैंक से ही यातायात चल रहा है. मंडी-पठानकोट सड़क भी कई स्थानों पर भूस्खलन के कारण बंद है. भारी वर्षा और भूस्खलन को देखते हुए प्रशासन ने मंडी और मनाली के बीच केवल दिन के समय ही ट्रैफिक चलाने का फैसला लिया है. भारी बारिश के कारण सतलुज नदी में सिल्ट की मात्रा बढ़ जाने के कारण नाथपा झाकड़ी, रामपुर, कड़छम बांगतु और भावा पन बिजली परियोजनाओं में बिजली उत्पादन ठप हो गया है. हिमाचल में हो रही भारी से बहुत भारी वर्षा के चलते चंबा, कुल्लू, मंडी, शिमला, कांगड़ा, बिलासपुर और ऊना सबसे अधिक प्रभावित हुए हैं. बारिश के कारण कालका-शिमला रेलवे लाइन बाधित हो गई है. हिमाचल प्रदेश में बाढ़ और बारिश से अब तक 18 लोगों की मौत हो चुकी है. भाखड़ा बांध का जलस्तर बढ़ा भारी बारिश और भाखड़ा बांध से पानी छोड़े जाने के कारण पंजाब के कई जिलों में अलर्ट घोषित किया गया है. पंजाब और हिमाचल के इलाकों में तेज बारिश के कारण भाखड़ा बांध का जलस्तर काफी बढ़ गया था, जिसके बाद वहां से पानी छोड़ना पड़ा है. लेह में खराब मौसम का हवाई यातायात पर असर लेह में खराब मौसम का हवाई यातायात पर खासा असर पड़ा है. यहां से उड़ने वाली 11 फ्लाइटों में से 9 को निरस्त करना पड़ा है. फ्लाइटो के निरस्त होने से पर्यटकों को काफी परेशानी का सामना करना पड़ रहा है. उत्तरकाशी में कई जगहों पर भूस्खलन उत्तरकाशी में लगातार बारिश होने की वजह से कई जगहों पर भूस्खलन की खबरें हैं. लगातार बरसात के चलते आबादी वाले क्षेत्रों में पत्थर गिरने की भी घटनाएं सामने आई हैं, जिससे आसपास के लोग बेहद परेशान हैं. भारी बारिश से गंगोत्री नेशनल हाइवे मार्ग अवरुद्ध है. मनेरा बाइपास में पहाड़ी से पत्थर आने से रास्ता बंद हो गया है. उत्तरकाशी के मोरी तहसील में बादल फटने से कई घर उसकी चपेट में आ गए. केरल में बाढ़ की स्थिति गंभीर केरल के कई इलाक़े बाढ़ से जनजीवन बुरी तरह प्रभावित हुआ है. राज्य के मलप्पुरम, कवलप्परा में भूस्खलन की भी घटनाएं हुई. इलाके में सेना, एनडीआरएफ की टीमें राहत और बचाव के काम में जुटी हैं. आंध्र प्रदेश में कृष्णा नदी का जलस्तर बढ़ा आंध्र प्रदेश के विजयवाड़ा में कृष्णा नदी का जलस्तर खतरे के निशान से ऊपर पहुंच गया है. इस बीच एनडीआरएफ की टीम ने नदी में डूबी एक बच्ची के शव को बरामद किया है. भारी बारिश के कारण कई गाव और फसलें पानी में डूब गई हैं. कोलकाता में मूसलाधार बारिश से सड़कें लबालब पश्चिम बंगाल के कोलकाता में भी मूसलाधार बारिश से सड़कों पर पानी भर गया है. जलभराव से सड़क यातायात पर असर पड़ा है. लोगों के घरों में भी पानी घुस गया है, जिससे लोगों को काफी परेशानियों का सामना करना पड़ रहा है. 