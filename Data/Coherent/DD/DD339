विदेश मंत्री एस जयशंकर आज शंघाई सहयोग संगठन के विदेश मंत्रियों की परिषद की बैठक के मुख्य सत्र में लेंगे हिस्सा, बैठक से इतर एस. जयशंकर ने की अपने रुसी, ताजिकिस्तानी और किर्गिस्तानी समकक्षों से की द्विपक्षीय वार्ता.    विदेश मंत्री एस जयशंकर आज मॉस्कों में हो रही शंघाई सहयोग संगठन यानी एससीओ के विदेश मंत्रियों की परिषद की बैठक में हिस्सा लेंगे। शंघाई सहयोग संगठन के विदेश मंत्रियों की परिषद की ये तीसरी बैठक होगी जिसमें भारत एससीओ के पूर्ण सदस्य के रूप में हिस्सा लेगा। इससे पहले की दो बैठकें अप्रैल, 2018 में बीजिंग और मई, 2019 में बिश्केक में हुई थी । भारत इस वर्ष रूसी संघ की अध्यक्षता में विभिन्न एससीओ संवाद तंत्र में सक्रिय भाग ले रहा है। एससीओ शिखर सम्मेलन निकट भविष्य में आयोजित किया जाएगा। विदेश मंत्रियों की ये परिषद आगामी एससीओ शिखर सम्मेलन की तैयारियों की समीक्षा करेगी तथा अंतर्राष्ट्रीय और क्षेत्रीय मुद्दों पर विचारों का आदान-प्रदान भी करेगी। आज होने वाली बैठक से पहले कल विदेश मंत्री मास्को में द्विपक्षीय मुलाकातों में व्यस्त रहे। विदेश मंत्री एस जयशंकर ने रूस के विदेश मंत्री सर्गेई लावरोव के साथ मुलाकात की। मुलाकात के बाद जयशंकर ने कहा कि अपने रूसी समकक्ष सर्गेई लावरोव के साथ उनकी बेहतरीन वार्ता हुई है. इस दौरान उन्होंने द्विपक्षीय रणनीतिक संबंधों पर चर्चा की और अंतरराष्ट्रीय स्थिति पर भी विचारों का आदान-प्रदान किया। जयशंकर ने ट्वीट किया, ''विदेश मंत्री सर्गेई लावरोव से इस बार व्यक्तिगत रूप से मिल कर खुशी हुई. बेहतरीन वार्ता हुई, जिसमें हमारे विशेष एवं विशेषाधिकार वाली रणनीतिक साझेदारी प्रदर्शित हुई. अंतरराष्ट्रीय स्थिति पर हमारे बीच हुई बातचीत काफी मायने रखती है. 