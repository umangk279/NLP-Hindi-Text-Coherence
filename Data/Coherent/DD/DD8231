अरुणाचल प्रदेश के मुख्यमंत्री पेमा खांडू ने कई सामाजिक संगठनों से की वार्ता। कहा, पीआरसी पर अब नहीं उठाया जाएगा आगे कोई कदम, लोगों से की शांति बनाए रखने की अपील।  बीते कुछ दिनों से उपद्रव की घटनाओं का सामना कर रहे अरूणाचल प्रदेश में सोमवार को शांति बनी रही।  राजधानी ईटानगर और नाहरलगुन में कर्फ्यू लगा हुआ है और इंटरनेट सेवाएं बंद चल रही हैं।  हिंसक प्रदर्शन वाले शहरों में जिला प्रशासन ने 27 फरवरी के सुबह तक कर्फ्यू जारी रहेगा । रविवार रात से किसी अप्रिय हिंसा की खबर नहीं है लेकिन हालात तनावपूर्ण है । किसी भी अप्रिय घटना को रोकने के लिए भारी संख्या में सुरक्षाबलों को तैनात किया गया है। इन सबके बीच राज्य में वार्ता प्रक्रिया शुरु हो गयी है ।अरुणाचल प्रदेश के मुख्यमंत्री पेमा खांडू ने  सर्वदलीय बैठक बुलाई जिसमें 15 से ज्यादा संगठनों ने हिस्सा लिया हालांकि कोई राजनीतिक दल बैठक में शामिल नहीं हुआ । मुख्यमंत्री ने बाद में कैबिनेट बैठक भी की । राज्य सरकार ने साफ कर दिया है कि पीआरसी पर अब आगे कोई कदम नहीं उठाया जाएगा। मुख्यमंत्री ने कहा है कि सरकार लोगों से वार्ता कर रही है । राज्य के राज्यपाल ने भी लोगों से शांति बनाए रखने की अपील की है। केंद्र सरकार में मंत्री और अरुणाचल प्रदेश  से सांसद किरेन रिजिजू ने भी लोगों से शांति की अपील की है । उन्होंने कहा कि हालात काबू में हैं। गौरतलब है कि राज्य में संयुक्त उच्चाधिकार प्राप्त समिति के छह समुदायों को स्थायी आवास प्रमाणपत्र देने की अनुशंसा करने के बाद बीते शुक्रवार से राज्य बड़े पैमाने पर हुई हिंसा की चपेट में आ गया।  ये छह समुदाय राज्य के मूल निवासी नहीं हैं लेकिन वे दशकों से नामसाई और चांगलांग इलाकों में रह रहे हैं।   