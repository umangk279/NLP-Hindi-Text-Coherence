गुजरात में ये चर्चा है कि विजय रूपाणी ही अगले मुख्यमंत्री होंगे या फिर कोई और नाम सामने आएगा, तो उधर हिमाचल प्रदेश में मुख्यमंत्री पद के दावेदार प्रेम कुमार धूमल के चुनाव हारने के बाद कई नाम हवा में उछाले जा रहे है।  सोमवार को गुजरात और हिमाचल प्रदेश में शानदार चुनावी जीत हासिल करने के बाद दोनों ही राज्यों में अब सरकार गठन की तैयारी तेज हो गई है। गुजरात में ये चर्चा है कि विजय रूपाणी ही अगले मुख्यमंत्री होंगे या फिर कोई और नाम सामने आएगा, तो उधर हिमाचल प्रदेश में मुख्यमंत्री पद के दावेदार प्रेम कुमार धूमल के चुनाव हारने के बाद कई नाम हवा में उछाले जा रहे है। गुजरात विधानसभा चुनाव में लगातार छठी बार जीतकर और हिमाचल प्रदेश में भारी बहुमत पाने के बाद बीजेपी अब दोनों राज्यों में सरकार बनाने की तैयारी में लगी है । दोनों ही राज्यों में जल्दी ही नवनिर्वाचित विधायकों की बैठक होगी जिसमें विधायक दल का नेता चुना जाएगा । दोनों राज्यों में नई सरकार का गठन करने के लिए बीजेपी संसदीय बोर्ड ने  केन्द्रीय पर्यवेक्षकों का नाम तय कर दिया है । केन्द्रीय मंत्री अरुण जेटली और भाजपा महासचिव सरोज पांडेय को गुजरात के लिए केन्द्रीय पर्यवेक्षक नियुक्त किया गया है । इन पर्यवेक्षकों की मौजूदगी में विधायक दल की बैठक होगी, जिसमें मुख्यमंत्री के नाम पर चर्चा होगी। उधर हिमाचल प्रदेश में सरकार के गठन के लिए भाजपा ने केन्द्रीय मंत्री निर्मला सीतारमण और नरेन्द्र सिंह तोमर को बतौर प्रेक्षक नियुक्त किया है। राज्य में पार्टी सीएम उम्मीदवार प्रेम कुमार धूमल की हार के बाद पार्टी के लिए सीएम का नाम बडा सवाल बन गया है ।  इस बीच राज्य में दो बार मुख्यमंत्री रह चुके शांता कुमार ने कहा है कि वो मुख्यमंत्री पद की दौड़ में शामिल नहीं हैं। इस बीच हिमाचल में विधानसभा चुनाव में कांग्रेस की हार के बाद मुख्यमंत्री वीरभद्र सिंह ने राज्यपाल आचार्य देवव्रत से मुलाकात कर अपना इस्तीफा सौंप दिया है। गौरतलब है कि गुजरात विधानसभा चुनाव में भाजपा ने 182 में से 99 सीटों पर  जीत दर्ज की है जबकि हिमाचल प्रदेश की 68 में से 44 सीटें जीतकर भारी बहुमत हासिल की है। दोनों राज्यों में जीत के बाद एनडीए की 19 राज्यों में सरकार हो गयी है जबकि कांग्रेस बस 5 जगहों में सिमट गयी है ।  दरअसल बीजेपी ने कांग्रेस मुक्त भारत का नारा दिया है और वो चुनाव दर चुनाव उसी लक्ष्य की ओर आगे बढ रही है । 