उपराष्ट्रपति एम वेंकैया नायडू ने लोगों के जीवन में सकारात्मक बदलाव लाने के लिए युवाओं और छात्रों से विज्ञान एवं प्रौद्योगिकी के साथ-साथ अपने विवेक का इस्तेमाल करने को कहा है.  उपराष्ट्रपति ने मंगलवार को आंध्र प्रदेश के चित्तूर जिले में भारतीय सूचना प्रौद्योगिकी संस्थान, श्री सिटी के प्रथम दीक्षांत समारोह को संबोधित करते हुए युवाओं से राष्ट्र की विभिन्न गंभीर समस्याओं जैसे गरीबी, निरक्षरता, जलवायु परिवर्तन, भुखमरी, शहरों एवं गांवों के बीच बढ़ती खाई इत्यादि का समुचित हल निकाल कर समाज में प्रभावशाली योगदान करने को कहा. उपराष्ट्रपति ने छात्रों से पूरी ईमानदारी, अनुशासन और कड़ी मेहनत से नए मानक तय करने और उन्हें हासिल करने का आह्वान करते हुए उन्हें संतुष्ट होकर न बैठ जाने तथा अपने लक्ष्यों की प्राप्ति के लिए अधिकतम प्रयास करने की सलाह दी. उपराष्ट्रपति ने कहा कि सभी तकनीकी एवं मानव संसाधन वाले शैक्षणिक संस्थानों को अपने-अपने विद्यार्थियों को स्थानीय समाज के साथ मिलकर काम करने और उनके समक्ष मौजूद समस्याओं को सुलझाने के लिए प्रौद्योगिकी आधारित समाधान प्रस्तुत करने के लिए प्रोत्साहित करना चाहिए. उन्होंने यह भी इच्छा जताई कि शैक्षणिक संस्थानों को उद्योग जगत एवं सरकार के साथ नियमित रूप से समुचित तालमेल बनाए रखना चाहिए, ताकि विद्यार्थियों को भविष्य की नौकरियों के लिए तैयार किया जा सके. 