प्रधानमंत्री नरेंद्र मोदी ने मन की बात में चंद्रयान-2 का जिक्र किया. पीएम मोदी ने विज्ञान को विकास का मार्ग बताते हुए कहा कि भारत ने 2019 में अंतरिक्ष की दुनिया में कई कामयाबी हासिल की.  चंद्रयान-2 के सफल प्रक्षेपण पर गर्व जताते हुए प्रधानमंत्री नरेंद्र मोदी ने मन की बात कार्यक्रम में कहा कि यह मिशन कई मायनों में ख़ास है. प्रधानमंत्री ने कहा कि अंतरिक्ष की दृष्टि से 2019 में भारत ने कई कीर्तिमान स्थापित किए. वैज्ञानिकों की सराहना करते हुए प्रधानमंत्री ने लोगों से अपनी प्रतिभा और क्षमता पर विश्वास करने का आह्वान किया. प्रधानमंत्री ने कहा कि चंद्रयान-2 अभियान देश के युवाओं को विज्ञान के प्रति प्रेरित करेगा. पीएम मोदी ने देश के युवक-युवतियों को क्विज कॉम्पिटिशन में हिस्सा लेने के लिए आमंत्रित किया, जिसमें अंतरिक्ष से जुड़े विषय होंगे. उस प्रतियोगिता की विस्तृत जानकारी एक अगस्त को माई गॉव वेबसाइट पर उपलब्ध होगी. प्रतियोगिता में सबसे ज्यादा स्कोर करने वाले विद्यार्थियों को भारत सरकार अपने खर्च पर श्रीहरिकोटा लेकर जाएगी और सितंबर में उन्हें उस पल का साक्षी बनने का अवसर मिलेगा जब चंद्रयान, चंद्रमा की सतह पर लैंड कर रहा होगा. 