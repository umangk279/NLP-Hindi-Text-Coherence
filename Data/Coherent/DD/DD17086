बीसीसीआई ने 2013 आईपीएल स्पॉट फिक्सिंग प्रकरण में तेज गेंदबाज एस. श्रीसंत पर लगे आजीवन प्रतिबंध को केरल हाईकोर्ट द्वारा हटाने के बाद इस निर्णय के खिलाफ अपील दायर की है।   मैच फिक्सिंग के आरोप में क्रिकेटर एस. श्रीसंत पर लगे आजीवन प्रतिबंध को केरल हाई कोर्ट द्वारा हटाने के बाद बीसीसीआई ने इस निर्णय के खिलाफ कोर्ट में अपील दायर की है। बीसीसीआई ने तेज गेंदबाज एस. श्रीसंत पर 2013 में कथित स्पॉट फिक्सिंग के आरोप में फंसने के बाद आजीवन प्रतिबंध लगाया था। श्रीसंत ने बोर्ड के इस निर्णय के खिलाफ हाई कोर्ट में अपील दायर की थी, जिस पर हाई कोर्ट ने 7 अगस्त को श्री संत के पक्ष में फैसला सुनाते हुए उन पर लगे प्रतिबंध को हटाने का निर्देश दिया था।  बीसीसीआई के मुख्य कार्यकारी अधिकारी राहुल जोहरी ने इस मामले में अपील दायर करते हुए कोर्ट से कहा कि कोर्ट को इस मामले में दखल नहीं देना चाहिए। बोर्ड ने स्पॉट फिक्सिंग मामले में कार्रवाई करते हुए साक्ष्यों के आधार पर स्वभाविक न्याय को सुनिश्चित करने के उद्देश्य से यह कार्रवाई की थी। बोर्ड ने अपनी इस अपील में कोर्ट को बताया कि वह श्री संत पर लगे आजीवन प्रतिबंध को सिर्फ इसलिए नहीं हटा सकता कि दिल्ली की एक सेशन कोर्ट ने उसे इस मामले में बरी कर दिया था। अपील में कहा गया है कि अनुशासनात्मक कार्रवाई करते हुए आपराधिक कार्रवाई की अपेक्षा हल्के साक्ष्यों के आधार पर भी निर्णय लिया जा सकता है।  