इजराइल पहुंचे पीएम मोदी का प्रधानमंत्री बेंजामिन नेतन्याहू ने प्रोटोकॉल तोडकर भव्य स्वागत किया। पीएम मोदी ने भी इजराइल को विकास में साझीदार बताया और कहा साथ मिलकर चलें तो और मजबूत हो सकतें हैं रिश्ते।  इजराइल की राजधानी तेल अवीव के हवाई अड्डे पर प्रधानमंत्री नरेंद्र मोदी जब पहुंचे तो भारत- इजराइल संबंधों में नया इतिहास बन गया। दोनों देशों के कूटनीतिक संबंधों के 25 वें साल में भारत का कोई प्रधानमंत्री इजराइल के दौरे पर पहुंचा है। जब दौरा इतना खास है तो अगवानी भी तो खास होनी ही थी, खुद इजराइल के प्रधानमंत्री बेंजामिन नेतन्याहू तमाम प्रोटोकॉल तोड़कर प्रधानमंत्री नरेन्द्र मोदी की अगवानी करने पहुंचे। नेतन्याहू के साथ ही पीएम की अगवानी के लिए  इजरायल के करीब 50 और नेता मौजूद थे। आज पहली बार भारत के प्रधानमंत्री ने इजराइल की धरती पर कदम रखा। प्रधानमंत्री नरेन्द्र मोदी तीन दिन के दौरे पर आज शाम जब तेल अवीव पहुंचे तो हवाई अड्डे का नजारा देखने लायक था, माहौल में चारों तरफ गरमजोशी थी। इजराइल के प्रधानमंत्री ने हवाई पट्टी पर करीब 15 मिनट तक प्रधानमंत्री नरेन्द्र मोदी के विमान से उतरने का इंतजार किया और प्रधानमंत्री मोदी ने भी विमान से उतरते ही इजराइल के प्रधानमंत्री से पूरी गरमजोशी के साथ गले मिले। इजराइल के प्रधानमंत्री बेंजामिन नेत्नायाहू ने नरेन्द्र मोदी स्वागत करते हुए इसे एक महान और ऐतिहासिक दिन कहा। इजराइल दौरे के दूसरे दिन पीएम मोदी बेंजामिन नेतन्याहू से द्विपक्षीय मुलाकात  करेंगे, जहां आतंकवाद, रक्षा, सामरिक संबंधों के साथ ही आर्थिक रिश्तों  कृषि, और स्टार्ट-अप जैसे मसलों पर बात होगी। पीएम ने अपनी यात्रा को बेहद अहम बताते हुए कहा कि भारत इजराइल को विकास में साझीदार मानता है। पीएम ने कहा कि दोनों देशों को आतंकवाद जैसी तमाम चुनौतियों से मिलकर लडना है। 