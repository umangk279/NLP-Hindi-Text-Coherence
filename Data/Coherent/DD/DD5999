भारत ने ओडिशा के परीक्षण केंद्र से एक परिष्कृत मिसाइल का रविवार को परीक्षण किया. ‘सतह से हवा में मार करने में सक्षम त्वरित प्रक्रिया मिसाइल’ (क्यूआरएसएएम) को प्रत्येक मौसम तथा प्रत्येक इलाके में इस्तेमाल हो सकने के लिहाज से तैयार किया गया है.  इस अत्याधुनिक मिसाइल को रक्षा अनुसंधान एवं विकास संगठन (डीआरडीओ) ने भारतीय सेना के लिए विकसित किया है. डीआरडीओ के सूत्रों ने कहा कि वायु रक्षा तंत्र, क्यूआरएसएएम का यहां के चांदीपुर के एकीकृत परीक्षण केंद्र से सुबह 11 बजकर पांच मिनट पर परीक्षण किया गया. सूत्रों ने बताया कि प्रत्येक मौसम एवं प्रत्येक क्षेत्र में मार कर सकने में सक्षम इस मिसाइल को एक ट्रक के ऊपर लगाया जा सकता है और यह एक कनस्तर में समा सकती है. 