विदेश मंत्री सुषमा स्वराज दो दिवसीय दौरे पर मालदीव पहुंची। जहां उन्होंने मालदीव संसद के स्पीकर से मुलाकात की और आईजीएम अस्पताल को लोगों को समर्पित किया।  मालदीव की यात्रा पर गईं विदेश मंत्री सुषमा स्वराज ने कल माले में अपने समकक्ष अब्दुल्ला शाहिद के साथ द्विपक्षीय वार्ता की। इस दौरान उन्होंने पिछले साल राष्ट्रपति इब्राहिम मोहम्मद सोलिह की भारत यात्रा के समय दोनों देशों के बीच बनी सहमति के कार्यान्वयन सहित महत्वपूर्ण द्विपक्षीय मुद्दों पर चर्चा की। दोनों नेताओं के बीच साथ ही प्रतिनिधिमंडलीय स्तर की वार्ता भी हुई जिसमें मालदीव के 9 अन्य मंत्रियों ने भी हिस्सा लिया, जिसमें रक्षा और वित्त मंत्री प्रमुख हैं। बैठक के दौरान दोनों देशों के बीच आपसी संबंधों और क्षेत्रीय मुद्दों पर चर्चा हुई। सुषमा स्वराज मालदीव के राष्ट्रपति इब्राहिम मोहम्मद सोलिह से भी मुलाकात करेंगी। विदेश मंत्री ने बाद में माले शहर में एक पट्टिका का अनावरण करते हुए नवीनीकृत आईजीएम अस्पताल को लोगों को समर्पित किया। आईजीएम अस्पताल भारत की मदद से बना मालदीव का पहला और सबसे बड़ा सरकारी अस्पताल है। सुषमा स्वराज ने मालदीव की संसद पीपुल्स मजलिस के स्पीकर क़ासिम इब्राहिम से भी मुलाकात की। इस मुलाकात में उन्होंने मालदीव को शांति, विकास, समृद्धि और लोकतंत्र की राह में मदद के भारत की प्रतिबद्धता को दोहराया।    