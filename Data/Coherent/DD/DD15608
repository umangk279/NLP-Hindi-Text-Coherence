जम्मू-कश्मीर में अंतरराष्ट्रीय सीमा के पास सीमा सुरक्षा बल ने घुसपैठ की कोशिश को किया नाक़ाम, एक पाक घुसपैठिए को मार गिराया, बुधवार को बीएसएफ़ के एक जवान की पाक गोलीबारी में मौत के जवाब में भारतीय बलों ने दो पाक चौकियों को किया नष्ट।  सीमा सुरक्षा बल ने जम्मू जिले में अंतरराष्ट्रीय सीमा पर आज सुबह अरनिया सेक्टर में निकोवाल सीमा चौकी के समीप अंतरराष्ट्रीय सीमा पर दो-तीन लोगों को देखा। बीएसएफ जवानों ने उन्हें ललकारा और गोलीबारी शुरू की जिसमें एक घुसपैठिया मारा गया। सुबह धुंध का फ़ायदा उठा कर बाक़ी घुसपैठिए भाग निकले। भारतीय जवानों ने पाकिस्तान की ओर से गोलीबारी में अपने जवान की मौत के बाद पाकिस्तान की दो चौकियों को ध्वस्त कर दिया। कल जम्मू के सांबा सेक्टर में पाकिस्तान की ओर से की गई गोलीबारी में बीएसएफ का एक जवान शहीद हो गया था। जम्मू में आज बीएसएफ के शहीद जवान आर पी हज़ारा को श्रद्धांजलि अर्पित की गई। जम्मू कश्मीर पुलिस के महानिदेशक एस पी वैद ने भी शहीद जवान को श्रद्धासुमन अर्पित किये।गौरतलब है कि जम्मू के सांबा सेक्टर में पाकिस्तान की ओर से की गई गोलीबारी में बीएसएफ के आर पी हज़ारा शहीद हो गये थे। 