कर्नाटक में कांग्रेस-जेडीएस गठबंधन सरकार आज करेगी विश्वास मत का सामना। एक अहम फैसले में सुप्रीम कोर्ट ने कहा, बाग़ी विधायकों को विधानसभा की कार्यवाही में शामिल होने के लिए नहीं किया जा सकता मजबूर। कहा, विधायकों के इस्तीफे को लेकर स्पीकर अपने द्वारा तय समय में ले सकते हैं फैसला।  लंबे समय से कर्नाटक में चल रहे सियासी संकट के मद्देनज़र आज महत्वपूर्ण दिन है। आज कुमारस्वामी सरकार को विधानसभा में विश्वास प्रस्ताव का सामना करना है। विश्वास मत प्रस्ताव के मद्देनजर मुंबई में ठहरे हुए कांग्रेस और जे डी एस के 15 बागी विधायकों की सुरक्षा कड़ी कर दी गई है। इससे पहले कल सुप्रीम कोर्ट ने कर्नाटक मामले पर अपना एक अहम फैसला सुनाया।सुप्रीम कोर्ट ने अपने अंतरिम आदेश में कहा कि 15 कांग्रेस और जेडीएस के बागी विधायकों को विधानसभा की कार्यवाही में भाग लेने के लिए मजबूर नहीं किया जा सकता और कर्नाटक विधानसभा अध्यक्ष के आर रमेशकुमार अपने द्वारा निश्चित एक समय सीमा के भीतर 15 कांग्रेस और जेडीएस के विधायकों के त्यागपत्र पर फैसला लेंगे। इस दिशानिर्देश के बाद साफ है कि अदालत का जोर विधायिका और न्यायपालिका के अधिकारों के बीच बिना किसी टकराव के संतुलन बिठाने पर है, अंतरिम आदेश के बाद कर्नाटक विधानसभा अध्यक्ष के आर रमेशकुमार ने भी निर्णय की तारीफ की । उन्होंने कहा कि वो संवैधानिक सिद्धांतो्ं के आधार पर ही निर्णय लेंगे, सभी दलों ने BHI निर्णय का स्वागत किया।  इस बीच मुंबई में उस होटल के बाहर सुरक्षा बढ़ा दी गई है जहां कांग्रेस और जेडीएस के 15 बागी विधायक ठहरे हुए हैं, सुप्रीम कोर्ट के निर्णय की तारीफ करते हुए बागी विधायकों ने कहा कि त्यागपत्र के फैसले पर दुबारा सोचने और विधानसभा की कार्रवाई में भाग लेने का कोई सवाल ही नहीं उठता। आज कर्नाटक विधानसभा में कुमारस्वामी सरकार को विश्वास प्रस्ताव का सामना करना है, अगर ये 15 बागी विधायक सदन में नहीं पहुंचते तो सरकार का गिरना तय है क्योंकि ऐसे में कांग्रेस-जेडीएस गठबंधन की संख्या गिरकर 100 पर पहुंच जाएगी। विधायकों के नहीं पहुंचने से सदन में बहुमत का आंकड़ा 105 पर आ जाएगा जो बीजेपी के पास पहले से मौजूद है। इस बीच एक बागी विधायक रामलिंगा रेड्डी ने विधानसभा में सरकार के पक्ष में मत देने का फैसला किया है।    