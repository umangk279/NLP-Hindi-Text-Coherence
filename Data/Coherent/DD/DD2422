रविवार को रात नौ बजे लाइट बंद करने के दौरान ग्रिड फेल होने की अफवाहों को लेकर ऊर्जा मंत्रालय ने जारी किया स्पष्टीकरण, कहा चिंता की कोई बात नहीं , मांग में होने वाले अंतर को संभालने के लिए किए गए हैं सभी जरुरी इंतजाम.    रविवार को रात नौ बजे लाइट बंद करने के दौरान ग्रिड फेल होने की अफवाहों को लेकर ऊर्जा मंत्रालय ने स्पष्टीकरण जारी किया है। उर्जा मंत्रालय ने कहा है कि चिंता की कोई बात नहीं और मांग में होने वाले अंतर को संभालने के लिए सभी जरुरी इंतजाम किए गए हैं। इस दौरान अस्पतालों और जरुरी सेवाओं को लाइट्स नहीं बंद करनी है। गौरतलब है कि पीएम मोदी ने रविवार को रात नौ बजे नौ मिनट के लिए घर की बत्तियां बंद करके, दिया, मोमबत्ती या मोबाइल की फ्लैश लाइट जलाने की अपील की है। प्रधानमंत्री की अपील है कि 5 अप्रैल को रात 9:00 बजे से लेकर 9:09 बजे तक अपने घरों की बत्तियां बुझाई जाएं। स्‍ट्रीट लाइट्स को बुझाने अ‍थवा घरों में कम्‍प्‍यूटर, टीवी, पंखे, रेफ्रिजरेटर और ए सी को बंद करने का आह्वान नहीं किया गया है। केवल बत्तियां बुझानी हैं। अस्‍पतालों और सार्वजनिक सुविधाओं, नगर निगम सेवाओं, कार्यालयों, पुलिस स्‍टेशनों, विनिर्माण कारखानों आदि जैसी अन्‍य आवश्‍यक सेवाओं की बत्तियां जलती रहेंगी। प्रधानमंत्री ने केवल घरों की बत्तियां बुझाने का आह्वान किया है। समस्‍त स्‍थानीय निकायों को सार्वजनिक सुरक्षा हेतु स्‍ट्रीट लाइट्स जलते रहने देने का परामर्श दिया गया है। 