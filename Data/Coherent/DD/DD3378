प्रधानमंत्री नरेंद्र मोदी और नेपाल के प्रधानमंत्री केपी शर्मा ओली ने बिराटनगर एकीकृत चेक-पोस्ट का किया उद्घाटन, पीएम ने क्रॉस बॉर्डर कनेक्टिविटी पर दिया जोर, मित्र देशों के साथ आवागमन, व्यापारिक, सांस्कृतिक समेत कई क्षेत्रों में संपर्क को और सुगम बनाने की जताई प्रतिबद्धता।  प्रधानमंत्री नरेंद्र मोदी और नेपाल के प्रधानमंत्री केपी शर्मा ओली ने वीडियो कांफ्रेंसिंग के माध्यम से संयुक्त रूप से बिराटनगर एकीकृत चेक-पोस्ट का उद्घाटन किया. चूंकि ये चेक पोस्ट हर तरह की आधुनिक सुविधाओँ से लैस है इसलिए इसके खुल जाने से दोनों दशों के बीच व्यापारिक संबंधों को नई ऊर्जा मिलेगी और साथ ही लोगों को आने-जाने में भी सुविधा होगी।  इस चेकपोस्ट को 260 एकड़ जमीन पर करीब 150 करोड़ रुपये की लागत से बनाया गया है। जोगबनी-विराट नगर अंतरराष्‍ट्रीय व्‍यापार केन्‍द्र दोनों देशों के बीच व्‍यापार का महत्‍वपूर्ण स्‍थान है। विराट नगर एकीकृत जांच चौकी का निर्माण 260 एकड़ भूमि पर 140 करोड़ रुपये की लागत से किया गया है। यहां विदेशी नागरिकों के आव्रजन, माल के निर्यात और आयात संबंधी सभी आधुनिक सुविधाएं मौजूद हैं। इस चेक पोस्ट को रोज़ाना 500 ट्रकों की आवाजाही को नियंत्रित करने के लिए तैयार किया गया है। इस सिलसिले में वाहन चालकों, सवारियों और सुरक्षाबलों के लिए समुचित सुविधाओं की व्‍यवस्‍था की गई है। इस मौके पर पीएम मोदी ने कहा कि कनेक्टिविटी न सिर्फ देश के लिए बल्कि पूरे क्षेत्र के विकास के लिए कैटैलिस्ट का काम करती है। उन्होंने आस-पड़ोस में सारे मित्र देशों के साथ आवाजाही को सरल बनाने और व्यापारिक, सांस्कृतिक और शिक्षा जैसे सभी क्षेत्रों में संपर्क को और सुगम बनाने के लिए भारत प्रतिबद्ध जताई।  पीएम मोदी ने कहा कि भारत-नेपाल सहयोग के अंतर्गत 50 हजार में से 45 हजार घरों का निर्माण हो चुका है। और उम्मीद जताई कि बाकी घरों का निर्माण भी शीघ्र पूरा होगा। प्रधानमंत्री ने इस मौके पर 2015 के भूंकप को याद किया और कहा कि वो दर्दनाक हादसा था। पीएम ने कहा कि उस त्रासदी के दुखद नतीजों का सामना नेपाल के लोगों ने बहुत साहस के साथ किया।  