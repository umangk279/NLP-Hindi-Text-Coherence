झारखंड विधानसभा चुनाव के दूसरे चरण में सात जिलों की 20 सीटों पर मतदान शुरू हो चुका है। मुख्यमंत्री रघुवर दास समेत कुल 260 उम्मीदवारों की किस्मत का आज फैसला होगा। सभी मतदान केंद्रों पर कड़ी सुरक्षा व्यवस्था की गई है।  झारखंड में आज विधानसभा चुनाव के दूसरे चरण के लिए मतदान शुरू हो गया है। इस चरण में सात जिलों - पूर्वी और पश्चिमी सिंहभूम, सरायकला-खरसावां, रांची, खूंटी, गुमला और सिमडेगा के बीस विधानसभा क्षेत्रों में वोट डाले जा रहे हैं। सुरक्षा कारणों से 18 विधानासभा क्षेत्रों में सुबह 7 बजे से सायं 3 बजे तक मतदान होगा। जमशेदपुर-पूर्व और पश्चिम विधानसभा सीट के लिए शाम 5 बजे तक वोट पड़ेंगे। स्वतंत्र एवं निष्पक्ष चुनाव के लिए निर्वाचन आयोग ने करीब 30 हज़ार मतदान कर्मियों को लगाया है। सुरक्षा के पुख्ता इंतज़ाम किये गये हैं। 4 हेलीकॉप्टर भी आसमान से निगरानी रखेंगे। दूसरे चरण में कुल 260 प्रत्याशी हैं, जिसमें 231 पुरुष औऱ 29 महिला प्रत्याशी हैं। मतदान के लिए कुल 6,066 मतदान केंद्र बनाए गए हैं। आज होने वाले मतदान में जिन दिग्गजों की राजनीतिक प्रतिष्ठा दांव पर लगी है, उनमें मुख्यमंत्री रघुवर दास, विधानसभा अध्यक्ष दिनेश उरांव, पूर्व मंत्री और बीजेपी के बागी नेता सरयू राय, कांग्रेस के पूर्व प्रदेश अध्यक्ष प्रदीप बलमुचू,  मंत्री जोबा मांझी और , चंपई सोरेन, शामिल है। राज्य में पांचों चरणों में होने वाले मतदान की मतगणना एक साथ 23 दिसंबर को होगी। 