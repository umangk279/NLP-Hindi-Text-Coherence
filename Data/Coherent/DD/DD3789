उत्तर भारत में शीतलहर का प्रकोप जारी है. मौसम विभाग ने रविवार और सोमवार के लिए दिल्ली, राजस्थान, पंजाब, हरियाणा, उत्तर प्रदेश और बिहार के लिए रेड कोडेड चेतावनी जारी की है. मौसम विभाग की रेड कोडेड चेतावनी लोगों को सचेत करने का तरीका है, जिसमें लोगों को ठंड से बचने के लिए पहले ही आगाह किया जाता है.  सोमवार तक पंजाब, हरियाणा, चंडीगढ़, दिल्ली, राजस्थान और उत्तर प्रदेश के उत्तरी इलाके में शीत लहर की स्थिति बनी रहेगी. 1-2 जनवरी को हिमाचल प्रदेश और जम्मू-कश्मीर में बर्फबारी हो सकती है. हरियाणा और पंजाब में धुंध से लोगों को दो चार होना पड़ रहा है. हिमाचल प्रदेश के कई हिस्सों में तापमान शून्य डिग्री से नीचे चला गया है. हांलाकि उत्तर प्रदेश, हरियाणा, चंडीगढ़ और दिल्ली के कुछ इलाकों में पारा 2-3 डिग्री चढ़ा है, जिसके चलते लोगों को कुछ राहत मिली है. हरियाणा सरकार ने तेज शीतलहर चलने के कारण प्रदेश के सभी सरकारी और प्राइवेट स्कूलों में 30-31 दिसंबर को अवकाश की घोषणा कर दी है. इसके बाद 1 जनवरी, 2020 से 15 जनवरी, 2020 तक हर वर्ष की भांति शीतकालीन अवकाश रहेगा, इसलिए सभी स्कूल 16 जनवरी, 2020 को खुलेंगे. श्रीनगर की डल झील के कई हिस्से बर्फ में तब्दील श्रीनगर में तापमान में गिरावट का सिलसिला जारी है. इसके साथ ही मशहूर डल झील के कई हिस्से बर्फ में तब्दील हो गए और रात में श्रीनगर का तापमान शून्य से 6.2 डिग्री सेल्सियस नीचे चला गया. शहर में यह इस सीजन की सबसे सर्द रात थी. मौसम विभाग के मुताबिक कश्मीर घाटी और लद्दाख केंद्र शासित क्षेत्र में तापमान जमाव बिंदु से कई डिग्री सेल्सियस नीचे दर्ज किया गया. इससे क्षेत्र में शीतलहर तेज हो गई है. मशहूर स्की रिसॉर्ट गुलमर्ग में तापमान शून्य से 6.6 डिग्री सेल्सियस नीचे दर्ज किया गया. वहीं पहलगाम में तापमान शून्य से 10.4 डिग्री सेल्सियस नीचे पहुंच गया. केंद्र शासित क्षेत्र लद्दाख के लेह शहर में तापमान शून्य से 19 डिग्री सेल्सियस नीचे दर्ज किया गया, जबकि द्रास में तापमान शून्य से 28.7 डिग्री सेल्सियस नीचे दर्ज किया गया. 