फिल्म अभिनेत्री श्रीदेवी का राजकीय सम्मान के साथ मुंबई में हुआ अंतिम संस्कार, नम आंखों से दी लोगों ने दी विदाई, अंतिम यात्रा में हजारों फैन्स के साथ ही बॉलीवुड भी उमड़ा     उनके पार्थिव शरीर को मुंबई के विले पार्ले स्थित श्मशान तक एक सजे हुए ट्रक से ले जाया गया। रास्ते में लोगों का हुजूम उमड़ पड़ा। श्रीदेवी के शव को तिंरगे से लपेटा गया था, पद्मश्री से सम्मानित श्रीदेवी की राजकीय सम्मान से विदाई दी गई और इस तरह श्रीदेवी पंचतत्व में विलीन हो गईं। हमसे बहुत दूर चली गईं। अपनी यादों को छोड़कर। बस यादें।  कुछ कदम जरूर मुंबई पहंचे अपनी चांदनी का आखिरी दीदार करने लेकिन जो ना पहुंच सके उन्होंने अपनी नम आंखों से, अपने अश्कों से चांदनी को अलविदा कहा। इससे पहले तिरंगे में लिपटे श्रीदेवी के पार्थिव शरीर को पूरे राजकीय सम्मान के साथ श्रद्धांजलि दी गई। मुंबई के सेलिब्रेशन क्लब से पवन हंस श्मशान गृह तक के चंद मिनटों के इस सफर में हमसफर तो बहुत थे लेकिन चांदनी अपने आखिरी सफर में थी।  उनके चाहने वालों और बॉलीवुड के कई सितारों ने उनके अंतिम दर्शन किए और फिर सफेद फूलों से सजी गाड़ी में वो निकल पड़ीं अनंत यात्रा की ओर। इस दौरान आम लोगों के साथ साथ फिल्म जगत की कई हस्तियां मसलन अभिनेत्री तब्बू, जया प्रदा, हेमा मालिनी, ऐश्वर्या राय बच्चन, जया बच्चन, माधुरी दीक्षित, काजोल औऱ उनके पति अजय देवगन, कोरियोग्राफर सरोज खान, निर्माता निर्देशक फराह खान, अभिनेता शाहरुख खान, रमेश सिप्पी भी मौजूद थे। महानायक अमिताभ बच्चन भी श्रद्धांजलि देने पवन हंस श्मशान गृह पहुंचे। बीते शनिवार को अपने वतन से हजारों किलोमीटर दूर दुबई में मौत के बाद उनके पार्थिव शरीर को एक लंबी कानूनी प्रक्रिया के बाद मंगलवार को उनके परिवार को सौंपा गया जिसके बाद चार्टर्ड प्लेन से उनके पार्थिव शरीर को मुंबई लाया गया। 54 साल की अपनी  जिंदगी में श्रीदेवी ने 50 साल तो फिल्मों को ही दे दिया। देश की अलग अलग भाषाओं की करीब 300 फिल्मों में श्रीदेवी ने अभिनय किया। तमिलनाडु में श्रीदेवी के पैतृक गांव मीनामप्पती में भी दुख की लहर है। गांव वालों ने कहा है कि हमें अभी तक यकीन नहीं हो रहा है कि श्रीदेवी इस दुनिया से चली गईं। 54 साल की श्रीदेवी की शनिवार को दुबई के एक होटल के बाथरूम में मौत हो गई थी। पोस्टमॉर्टम रिपोर्ट और दुबई के सरकारी वकीलों की सहमति के बाद वहां की पुलिस ने साफ किया कि उनकी मौत दुर्घटनावश डूबने से हुई। इसमें कोई साजिश नहीं है। जो भी हो..आज बॉलीवुड की चांदनी हमारे बीच तो नहीं है लेकिन उनकी यादें उनके चाहनेवालों के दिलों में हमेशा हमेशा के लिए मौजूद रहेंगी। 