विदेश मंत्री एस जयशंकर बांग्लादेश के दो दिन के दौरे पर ढाका में हैं. उन्होंने मंगलवार को बांग्लादेश की प्रधानमंत्री शेख हसीना से मुलाकात की.  विदेश मंत्री के तौर पर पदभार ग्रहण करने के बाद जयशंकर की बांग्लादेश की यह पहली यात्रा है. बांग्लादेश भारत का अहम सहयोगी और पड़ोसी प्रथम नीति का मुख्य स्तंभ है. विदेश मंत्री ने भी कहा कि दोनों ही देशों के बीच रणनीतिक साझेदारी है और ये संबंध नई उंचाई पर हैं. विदेश मंत्री ने कहा कि दोनों देशों की आपसी साझेदारी की बदौलत आतंकवाद, अपराध और अतिवाद को क़ाबू करने में मदद मिलेगी. विदेश मंत्री ने ये सभी बातें अपने समकक्ष बांग्लादेश के विदेश मंत्री एके अब्दुल मोमेन से मुलाक़ात करने के बाद कही. इससे पहले विदेश मंत्री ने ढाका में बंगबंधु संग्रहालय का दौरा किया और बांग्लादेश के संस्थापक बंगबंधु शेख मुजीबुर्रहमान को को श्रद्धांजलि दी. बांग्लादेश की आजादी में साथ मिलकर खून बहाने से लेकर इस देश के विकास में सहयोग तक भारत-बांग्लादेश सहयोग को दो देशों के आपसी सहयोग का नमूना माना जाता है. बंगबंधु शेख मुजीबुर्रहमान की समाधि पर माल्यार्पण करने के बाद विदेश मंत्री जयशंकर ने इसी तथ्य को रेखांकित करते हुए कहा कि भारत बंगबंधु के सपनों को साकार करने के लिए बांग्लादेश के साथ कंधे से कंधा मिलाकर खड़ा है. विदेश मंत्री जयशंकर की इस यात्रा को दोनों देशों के बीच पहले से मौजूद मजबूत संबंधों को और प्रगाढ़ करने की दिशा में एक कदम माना जा रहा है. दोनों देशों के रिश्तों की गरमाहट की यह झलक दिनभर उन सभी आयोजनों में दिखाई दी, जिसमें विदेश मंत्री ने हिस्सा लिया. 