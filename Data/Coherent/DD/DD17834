कांग्रेस के 6 सांसदों को लोक सभा से पांच दिन के लिए निलंबित कर दिया गया है। अध्यक्ष के आसन की तरफ काग़ज़ फेंकने के लिए लोक सभा अध्यक्ष सुमित्रा महाजन ने इन सासंदों को निलंबित किया है।   दरअसल सोमवार सुबह जैसे ही प्रश्नकाल शुरू हुआ, कांग्रेस के सदस्य कथित गोरक्षकों द्वारा कुछ लोगों को पीटने की घटनाओं पर वेल में आकर हंगामा करने लगे। अध्यक्ष के बार-बार मना करने के बावजूद ये सदस्य नहीं माने और काग़ज़ फाड़ कर अध्यक्ष के आसन की ओर उछालने लगे। अध्यक्ष ने किसी तरह प्रश्नकाल की कार्यवाही चलाई, शून्यकाल में भी हंगामा देखकर अध्यक्ष ने दो बजे तक सदन को स्थगित कर दिया। दो बजे सदन की कार्यवाही शुरू होने पर अध्यक्ष ने कांग्रेस के 6 सांसदों को 5 दिन के लिए सदन से निलंबित करने का आदेश सुनाया। जिस पर काफी हंगामा हुआ और सदन को आधे घंटे के लिए स्थगित करना पड़ा। 