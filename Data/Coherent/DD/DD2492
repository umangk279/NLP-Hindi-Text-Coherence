यूपी में लॉकडाउन के बाद सभी जरूरत के सामानों के दाम फिक्स किए गए हैं। इसके बावजूद कुछ दुकानदार मनमानी कर रहे हैं। कालाबाजारी की शिकायतें लगातार बढ़ रही हैं। ऐसे में वाराणसी के डीएम और एसएसपी सादे कपड़ों में बाजार पहुंच गए। यहां सामान खरीदा और जिन दुकानदारों ने ज्यादा रेट पर सामान दिया उन्हें हिरासत में ले लिया गया।  वाराणसी के चेतगंज थाना क्षेत्र के दलहट्टा, मंसाराम फाटक आदि इलाको में सुबह-सुबह डीएम कौशल राज शर्मा और एसएसपी प्रभाकर चौधरी सादे कपड़ों में पहुंचकर खरीदारी करने लगे, डीएम-एसएसपी को ना पहचान पाना कई दुकानदारों को भारी पड़ा। सामानों को ज्यादा मूल्य पर बेच रहे कई दुकानदारों को पुलिस ने लिया हिरासत में लिया। अधिकारियो के अनुसार इस आपदा काल में जब लोग एक दूसरे की यथा सम्भव मदद के लिए आगे आ रहे हैं तब इस तरह का कृत्य बहुत ही आपत्तिजनक है और आगे भी जो दुकानदार इस तरह से निर्धारित मूल्य से अधिक दाम पर सामान का विक्रय करेगा वो जेल जाएगा।   