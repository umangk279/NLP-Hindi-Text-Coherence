बेदखल किए गए प्रधानमंत्री रानिल विक्रमसिंघे समेत अधिकांश सांसदों ने तत्काल संसद सत्र बुलाने की मांग की थी ताकि पता चल सके कि बहुमत किसके साथ है  श्रीलंका के राष्ट्रपति  मैत्रीपाला सिरिसेना ने 14 नवंबर को संसद का सत्र बुलाया है। पिछले हफ्ते महिंदा राजपक्षे के प्रधानमंत्री बनने के बाद सिरिसेन ने संसद का सत्र 16 नवंबर तक के लिए स्थगित कर दिया था। बेदखल किए गए प्रधानमंत्री रानिल विक्रमसिंघे समेत अधिकांश सांसदों ने तत्काल संसद सत्र बुलाने की मांग की थी ताकि पता चल सके कि बहुमत किसके साथ है। इस बीच श्रीलंका में 4 नए मंत्रियों ने शपथ ग्रहण की। नए शपथ ग्रहण करने वालों में 2 ऐसे मंत्री हैं जो प्रधानमंत्री पद से अचानक हटाए गए रनिल विक्रमसिंघे के खेमे से हैं और जिन्होंने नई सरकार को समर्थन देने का एलान किया था। प्रधानमंत्री महिंदा राजपक्षे के नेतृत्व में गठित हुई नई सरकार के पास 225 सदस्यों वाली संसद के 105 सदस्यों का समर्थन प्राप्त होने की बात कही जा रही है। इस बीच राजपक्षे के समर्थक कोलंबो में संसद के करीब आज एक बड़ी रैली आयोजित कर रहे हैं। हांलाकि विक्रमसिंघे के समर्थकों ने उन्हें हटाए जाने के खिलाफ कल भी विरोध प्रदर्शन किया। 