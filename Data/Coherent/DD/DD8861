भारत समेत दुनिया के कई हिस्सों में 2019 का आग़ाज़ हो चुका है. न्यूज़ीलैंड और सिडनी के हार्बर ब्रिज पर लोगों ने पूरी गर्मजोशी के साथ साल 2019 का स्वागत किया.  देश भर में पूरे जोश के साथ नए साल का जश्न मनाया जा रहा है. दिल्ली के दिल कनॉट प्लेस में भी नए साल के जश्न पूरे उत्साह पर है. तमाम होटल और रेस्टोरेंट्स में जश्न की तैयारियां की गई हैं, तो दिल्ली पुलिस के भी अपने इंतजाम हैं. कभी न सोने वाली नगरी मुंबई, गोवा, अहमदाबाद समेत देश के तमाम हिस्सों में नए साल का जश्न शुरू हो गया है. सबसे पहले न्यूज़ीलैंड के ऑक्लैंड में 2019 ने दस्तक दी और रोशनी ने आसमां को रंगीन कर दिया. एक दूसरे को बधाइयां देने का सिलसिला शुरू हो गया. समय का पहिया आगे बढ़ा और घड़ी की दोनों बाहें जैसे ही 12 बजे मिलीं, एक नए साल ने दस्तक दे दी और साथ ही सिडनी हार्बर ब्रिज के आर-पार रोशनी की पंक्तियों ने नई शुरुआत की मुनादी कर दी. उत्तर कोरिया में भी नए साल के आगमन पर विशेष आतिशबाजी की गई, जिसने लोगों का मन मोह लिया. बैंकॉक के पटाया में भी लोग नए साल का जश्न मनाने के लिए इकट्टठा हुए. 