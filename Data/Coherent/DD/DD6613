अमेरिकी राष्ट्रपति ने उत्तर कोरिया के नेता किम जोंग के साथ मुलाक़ात की। डीएमज़ेड यानी डीमिलिट्राइज़्ड ज़ोन में होने वाली इस मुलाक़ात में दुनिया की निगाहें लगी हुईं थीं। ये अभूतपूर्व मुलाक़ात डोनाल्ड ट्रंप के अचानक किम जोंग उन को डीएमज़ेड में मिलने का प्रस्ताव देने के बाद हुई।   अमरीकी राष्‍ट्रपति डोनल्‍ड ट्रम्‍प ने कोरियाई प्रायद्वीप को विभाजित करने वाले असैन्‍यीकृत क्षेत्र-डीएमजेड में उत्‍तर कोरिया के सर्वोच्‍च नेता किम जोंग उन से प्रतीकात्‍मक रूप से हाथ मिलाया। डी एम जेड में किम से हाथ मिलाने के बाद उत्‍तर कोरियाई क्षेत्र में कदम रखने वाले वे पहले अमरीकी राष्‍ट्रपति हैं। डी एम जेड पर किम के साथ खडे़ हुए पत्रकारों से बातचीत करते हुए राष्‍ट्रपति ट्रम्‍प ने कहा कि यह वास्‍तव में एक ऐतिहासिक क्षण है। उन्‍होंने कहा कि दोनों कोरिया को विभाजित करने वाली रेखा को पार करने पर उन्‍हें गर्व हो रहा है। पूरे विश्‍व के लिए यह एक महान दिन है और डी एम जेड पर मौजूद होना उनके लिए गौरव का क्षण है। उत्‍तर कोरिया के सर्वोच्‍च नेता किम ने प्रेस को दिये एक दुर्लभ बयान में कहा कि यह मुलाकात उनके और ट्रम्‍प के बीच उत्‍कृष्‍ट संबंधों का प्रतीक है। इससे पहले अमेरिकी राष्ट्रपति डोनाल्ड ट्रंप और दक्षिण कोरिया के राष्ट्रपति मून-जे-इन ने सियोल में मुलाक़ात की थी। जापान ओसाका जी-20 शिखर सम्मेलन के बाद अमेरिकी राष्ट्रपति ने किम जोंग के साथ मुलाक़ात के बारे में जानकारी दी थी। राष्ट्रपति ट्रंप ने नवंबर 2017 में भी दोनों कोरिया को विभाजित करने वाले डीएमज़ेड का दौरा करने की कोशिश की थी लेकिन ख़राब मौसम की वजह से उन्हें वापस लौटना पड़ा था।  