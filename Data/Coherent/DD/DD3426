भारत और ऑस्ट्रेलिया के बीच 3 वनडे मैचो की सीरीज का दूसरा मुकाबला आज राजकोट में खेला जाएगा। पहला मुकाबला गवां चुकी भारतीय टीम की कोशिश इस मैच को जीतकर सीरीज बराबर करने की होगी। दूसरी तरफ ऑस्ट्रेलियाई टीम सीरीज जीतने के इरादे से मैदान पर उतरेगी।  भारतीय क्रिकेट टीम शुक्रवार को जब ऑस्ट्रेलिया के खिलाफ राजकोट के सौराष्ट्र क्रिकेट संघ स्टेडियम में दूसरे वनडे के लिए मैदान पर उतरेगी तो टीम का इरादा पहले वनडे मे मिली हार को भुलाकर सीरीज बराबर करने का होगा। ऑस्ट्रेलिया ने मुंबई में खेले गए पहले वनडे मैच में भारतीय टीम को 10 विकेट से मात देकर बढ़त हासिल की थी। अब ऑस्ट्रेलिया की नजर दूसरा मैच जीतकर सीरीज अपने नाम करने पर होगी। अगर ऑस्ट्रेलियाई टीम दूसरा मैच जीत जाती है तो, यह उसकी टीम इंडिया के घर में लगातार दूसरी वनडे सीरीज जीत होगी। पिछली बार भारत में दोनों टीमों के बीच 2019 में वनडे सीरीज खेली गई थी। तब ऑस्ट्रेलिया ने भारत के खिलाफ 3-2 से वनडे सीरीज जीती थी।  राजकोट में कोहली के सामने सबसे बड़ी चुनौती बल्लेबाजी क्रम होगी। मुंबई में रोहित और धवन ने ओपनिंग की थी तो राहुल नंबर-3 खेले थे। कोहली को इस कारण चौथे नंबर पर आना पड़ा था। कोहली बड़ी पारी नही खेल पाए थे। उसमे उनके नंबर चार पर आने की काफी आलोचना हुई थी। पिछले मैच की तरह रोहित और धवन पारी का आगाज कर सकते हैं। धवन ने 91 गेंद में 74 रन की पारी खेली थी। आईसीसी वर्ष के सर्वश्रेष्ठ वनडे क्रिकेटर बने रोहित पहले मैच में नहीं चल पाये लेकिन उन्हें और कोहली को ज्यादा देर रोके रख पाना ऑस्ट्रेलिया के लिए मुश्किल हो सकता है। ऋषभ पंत के बाहर होने से दूसरे मैच में राहुल ही विकेटकीपिंग करेंगे। पंत की गैर मौजूदगी में कर्नाटक के मनीष पांडे को जगह मिल सकती है। जसप्रीत बुमराह की अगुवाई में भारतीय गेंदबाज वानखेड़े पर नहीं चल सके। उनका इरादा अब शानदार वापसी का होगा। देखना यह भी है कि नवदीप सैनी और शार्दुल ठाकुर में से किसे मौका मिलता है। रविंद्र जडेजा का खेलना तय है लिहाजा कुलदीप यादव और युजवेंद्र चहल में से एक ही स्पिनर को जगह मिलेगी। दूसरी ओर आस्ट्रेलियाई टीम के हौसले पहले मैच में मिली शानदार जीत के बाद बुलंद है। फिंच और वार्नर उस फार्म को कायम रखना चाहेंगे। मध्यक्रम में स्टीव स्मिथ, मार्नस लाबुशेन, एश्टोन टर्नर और एलेक्स कारे जैसे शानदार खिलाड़ी हैं। गेंदबाजों ने भी पहले मैच में अच्छा प्रदर्शन किया। ऐसे मे ऑस्ट्रेलिया कप्तान उनसे एक बार फिर उनसे वैसे ही प्रदर्शन की उम्मीद होगी।  राजकोट में भारत का रिकॉर्ड अच्छा नही रहा है। यहां पर भारत ने दो एकदिवसीय मैच खेले हैं और टीम को दोनों में हार मिली है। इस मैच को भारत जीतता है तो वनडे मुकाबले में यहां पहली जीत होगी। 