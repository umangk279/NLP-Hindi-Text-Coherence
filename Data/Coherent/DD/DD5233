राष्ट्रपति ट्रंप ने प्रधानमंत्री को प्रतिबद्ध मित्र बताया, उन्होंने 30 करोड़ लोगों को गरीबी से बाहर निकालने के लिए सराहना करते हुए कहा कि भारत और अमेरिका के बीच अभूतपूर्व द्विपक्षीय निवेश से रोजगार के नए अवसर सृजित हुए हैं। राष्ट्रपति ट्रंप ने कट्टरपंथी इस्लामिक आतंकवाद के लिए भारत-अमेरिका सहयोग पर भी जोर दिया।  ह्यूस्टन में 'हाउडी मोदी' कार्यक्रम में अमेरिकी राष्ट्रपति डॉनल्ड ट्रंप ने प्रधानमंत्री नरेन्द्र मोदी के साथ मंच साझा किया। पूरे अमेरिका से आए भारतवंशियों से खचाखच भरे स्टेडियम में भारत और अमेरिका के मज़बूत संबंधों और सांस्कृतिक रिश्तों की शानदार झलक देखने को मिली। राष्ट्रपति ट्रंप ने अपने संबोधन के दौरान प्रधानमंत्री नरेन्द्र मोदी के नेतृत्व की जमकर तारीफ़ की और कहा कि उनकी नीतियों से भारत में लाखों लोगों के जीवन में सकारात्मक बदलाव आ रहा है। राष्ट्रपति ट्रंप ने कहा कि अमेरिका और भारत अपने लोगों को कट्टर इस्लामी आतंकवाद से सुरक्षा प्रदान करने के लिए प्रतिबद्ध हैं। उन्होंने कहा कि सीमाओं की सुरक्षा भी दोनों देशों के लिए बहुत अहम मुद्दा है। भारतीय मूल के अमेरिकी नागरिकों की भूमिका की सराहना करते हुए राष्ट्रपति ट्रंप ने कहा कि भारतवंशी अमेरिका और भारत के सुनहरे भविष्य के लिए कड़ी मेहनत कर रहे हैं।  