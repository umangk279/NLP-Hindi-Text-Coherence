वायु प्रदूषण ने दिल्ली और एनसीआर में सारे रिकॉर्ड तोड़ दिए हैं, कई जगहों पर एयर क्वालिटी इंडेक्स 1000 के पार हो गया है। वायु प्रदूषण के चलते दिल्ली, नोएडा और गाजियाबाद के सभी स्कूल 5 नवंबर तक बंद रहेंगे। उत्तर प्रदेश, पंजाब और हरियाणा में भी प्रदूषण खतरनाक स्तर पार कर गया है। वायु प्रदूषण का विमान सेवाओं पर असर भी असर हुआ।  दिल्ली-एनसीआर में बारिश के बाद भी लोगों को प्रदूषण से कोई राहत नहीं मिली है। लोगों को सांस लेने में काफी दिक्कतों का सामना करना पड़ रहा है। वायु गुणवत्ता सूचकांक ने एक हजार का आकड़ा पार कर दिया। आज पूर्वी दिल्ली के आईपी एक्सटेंशन में वायु गुणवत्ता सूचकांक 1212 दर्ज किया गया। वहीं सफदरजंग में 945, द्वारका - 848, ग्रेटर कैलाश - 906, रोहिणी - 1018, वसंत कुंज - 958 रहा। कम दृश्यता की वजह से दिल्ली में विमान सेवाओं पर भी असर पड़ा है। दिल्ली के सभी स्कूलों को 5 नवंबर तक बंद करने के आदेश जारी किए गए हैं जबिक गाजियाबाद और नोएडा में प्रदूषण की गंभीरता को देखते हुए जिले के सभी स्कूलों को 5 नवंबर तक बंद करने के आदेश दे दिए गये हैं।दिल्ली-एनसीआर के अलावा हरियाणा, पंजाब और उत्तर प्रदेश समेत देश के कई अन्य भागों में भी वायु गुणवत्ता की स्थिति काफी चिंताजनक बनी हुई है। सूचकांक - दिल्ली सहित पूरे उत्तर भारत में प्रदूषण से बुरा हाल है। दिल्ली एनसीआर में प्रदूषण खतरनाक स्तर पर पहुंच गया है। डॉक्टरों का कहना है कि बहुत जरुरी ना हो तो लोग घरों से ना निकलें। बुजुर्गो, बच्चों और गर्भवती महिलाओं के स्वास्थ्य पर इसका गंभीर असर होगा। डॉक्टरों ने लोगों को सलाह दी है कि लोग सुबह और शाम के वक्त टहलने से भी परहेज करें। आंखो में जलन, सर दर्द और सांस लेने में दिक्कत हो रही हो तो ये प्रदूषण का असर हो सकता है। डॉक्टरों का कहना है कि कुछ एहतियात बरत कर प्रदूषण से बचा जा सकता है। बीजेपी के राज्यसभा सांसद विजय गोयल ने दिल्ली में बढ़ते प्रदूषण को लेकर मुख्यमंत्री अरविंद केजरीवाल पर निशाना साधा। उन्होंने कहा कि 57 महीनों में प्रदूषण कम करने के लिए अगर कोई कारगर कदम उठाया जाता, तो आज स्थिति ऐसी नहीं होती। विजय गोयल ने सीएसई की रिपोर्ट के हवाले से कहा कि अन्य राज्यों में पराली जलाने से दिल्ली में 10 प्रतिशत तक प्रदूषण होता है। 90 प्रतिशत प्रदूषण खुद दिल्ली के विभिन्न स्रोतों से होता है जिसके लिए केजरीवाल सरकार ने कोई कदम नही उठाया। 