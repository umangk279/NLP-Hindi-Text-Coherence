भारत और चीन के बीच पूर्वी लद्दाख क्षेत्र में तनाव समाप्‍त करने पर आम सहमति बन गई है। मॉल्‍दो में भारत और चीन के बीच कोर कमांडर स्‍तर की वार्ता में दोनों पक्ष टकराव के सभी क्षेत्रों से हटने पर सहमत हुए।  सेना के सूत्रों के हवाले से हमारे संवाददाता ने खबर दी है कि दोनों देशों के बीच कोर कमांडर स्‍तर की वार्ता कल मॉल्‍दो में सौहार्दपूर्ण, सकारात्‍मक और रचनात्‍मक माहौल में हुई। बैठक में पूर्वी लद्दाख में टकराव के सभी क्षेत्रों से हटने के तौर-तरीकों पर चर्चा हुई। यह बैठक पूर्वी लद्दाख क्षेत्र में तनाव कम करने के उद्देश्‍य से चुशुल के निकट वास्‍तविक नियंत्रण रेखा पर चीन की ओर मॉल्‍दो में कल दिन में करीब साढ़े 11 बजे हुई। दोनों कोर कमांडरों के बीच ये दूसरी बैठक थी। दोनों कोर कमांडरों की पहली बैठक 6 जून को हुई थी जिसमें कई जगहों से दोनों देशों की सेना के हटने पर सहमति बनी थी। 