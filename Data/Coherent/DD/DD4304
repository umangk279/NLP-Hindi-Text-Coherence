देश में बेटियों के भविष्य को सुरक्षित करने के लिए केंद्र सरकार सुकन्या समृद्धि योजना चला रही है. यह सरकार की एक छोटी बचत योजना है. जिसे बेटी बचाओ-बेटी पढ़ाओ स्कीम के तहत लांच किया गया है. योजना का लाभ तेलंगाना के निर्मल जिले की बेटियों को भी मिल रहा है.  सुकन्या समृद्धि योजना का मकसद देश में बेटियों का भविष्य उज्जवल करना है. इस योजना में बैंक खाते की जमा राशि पर सरकार 8.4 फीसदी का ब्याज देती है. सुकन्या समृद्धि योजना के तहत बेटी के जन्म लेने के बाद 10 साल से पहले की उम्र में कम से कम 250 रुपये जमा के साथ खाता खोला जा सकता है. खाता खोलने के बाद बेटी के 21 साल का होने या 18 साल की उम्र के बाद उसकी शादी होने तक खाता चलाया जा सकता है. तेलंगाना के निर्मल जिले के लोगों ने भी योजना का लाभ लिया है. निर्मल जिले के निवासी रामकृष्ण कहते हैं कि इस योजना से उनकी बेटी का भविष्य सुरक्षित हो गया है. सुकन्या समृद्धि योजना के खाते से 18 साल की उम्र के बाद बच्चे की उच्च शिक्षा के लिए खर्च के मामले में 50 फीसदी तक रकम निकाली जा सकती है. निर्मल जिले के  निवासी राफत कहते है कि सुकन्या समृद्धि योजना बेटियों के लिए एक वरदान है. योजना में निवेश करने के बाद उनकी बेटियों की पढ़ाई आसानी से हो सकेगी. तेलंगाना के निर्मल जिले में इस योजना के तहत करीब 7000 बेटियों के बैंक खाते खोले गए हैं. सुकन्या समृद्धि योजना बेटियों की सामाजिक सुरक्षा को ध्यान में रखकर शुरु की गई है जो बेटियों के भविष्य को उज्जवल बनाने में यह योजना कारगार सिद्ध हो रही है. 