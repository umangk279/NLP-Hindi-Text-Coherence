अनुच्छेद 370 रद्द किए जाने के खिलाफ दायर याचिकाओं पर उच्चतम न्यायालय के 5 जजों की संविधान पीठ अक्टूबर में सुनवाई करेगी। मामले पर शीर्ष अदालत ने केंद्र को नोटिस भेजा।  जम्मू-कश्मीर से अनुच्छेद 370 हटाने के खिलाफ दायर याचिकाओं पर सुप्रीम कोर्ट में आज सुनवाई हुई। सुप्रीम कोर्ट ने अक्टूबर के पहले सप्ताह में इससे संबंधित याचिकाओं पर सुनवाई के लिए तारीख तय की है। 5 जजों की संविधान पीठ इस मुद्दे पर सुनवाई करेगी। हालांकि सॉलिसिटर जनरल और अटॉर्नी जनरल ने मामले को बेहद संवेदनशील बताते हुए औपचारिक नोटिस जारी नहीं करने का अनुरोध किया लेकिन अदालत ने मांग ठुकराते हुए केंद्र और जम्मू कश्मीर सरकार को नोटिस जारी किया। सुप्रीम कोर्ट ने याचिकार्ताओं को कश्मीर जाने की अनुमति दी, लेकिन कोई राजनीतिक गतिविधि में हिस्सा नहीं लेने की हिदायत भी  दी। सुप्रीम कोर्ट ने कश्मीरी छात्रों की याचिका पर सुनवाई के बाद याचिकाकर्ता छात्रों को अनंतनाग जाकर घरवालों से मिलने की इजाजत भी दी। कोर्ट ने राज्य सरकार को इसके लिए पर्याप्त प्रबन्ध और सुरक्षा मुहैया कराने का आदेश दिया गया है।  