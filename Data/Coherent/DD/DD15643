नवंबर महीने में 8 कोर सेक्टर्स ने शानदार 6.8 फीसदी की विकास दर्ज की, जबकि अक्टूबर में यह आंकड़ा 5 फीसदी रहा था.  आंकड़ों के मुताबिक कोर सेक्टर्स की विकास में रिफाइनरी, सीमेंट और स्टील के उत्पादन में तेज बढ़ोतरी का खासा योगदान रहा. वहीं बीते साल नवंबर में 8 इन्फ्रास्टक्चर सेक्टर्स यानि कोयला, क्रूड ऑयल, नेचुरल गैस, रिफाइनरी प्रोडक्ट्स, फर्टिलाइजर्स, स्टील, सीमेंट और इलेक्ट्रिसिटी की ग्रोथ 3.2 फीसदी रही थी. सालाना आधार पर नवंबर 2017 में रिफाइनरी प्रोडक्ट्स, स्टील और सीमेंट के आउटपुट में क्रमशः 8.2 फीसदी, 16.6 फीसदी और 17.3 फीसदी की बढ़ोतरी दर्ज की गई थी. इस महीने के दौरान क्रूड ऑयल और नैचुरल गैस के प्रोडक्शन में विकास दर्ज की गई. कोर सेक्टर्स की अच्छी ग्रोथ का सकारात्मक असर इंडस्ट्रियल प्रोडक्शन यानि आईआईपी पर भी देखने को मिलेगा क्योंकि इन 8 सेक्टर्स की कुल आईआईपी में 41 फीसदी हिस्सेदारी होती है. 