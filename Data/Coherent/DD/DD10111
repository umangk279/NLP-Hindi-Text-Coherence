प्रधानमंत्री नरेंद्र मोदी ने मंगलवार को पैरा एशियाई खेलों के पदक विजेताओं से मुलाक़ात कर  उनकी हौसला अफजाई की. पीएम ने अंतरराष्ट्रीय मंच पर भारत का मान बढाने पर उनकी सराहना की और कहा कि उनकी मानसिक ताकत सफलता का आधार है. खेल मंत्री राज्यवर्धन राठौड़ ने भी इन खिलाडियों से मुलाक़ात कर उन्हें सम्मानित किया.  खिलाड़ियों के प्रदर्शन की सराहना करते हुए प्रधानमंत्री ने कहा कि उनकी सफलता में उनके मनोबल की अहम भूमिका रही है. प्रधानमंत्री ने पदक विजेता खिलाड़ियों के प्रशिक्षकों की भी सराहना की, तो उन्होंने वैश्विक स्‍तर पर भारत की प्रतिष्‍ठा बढ़ाने में योगदान के लिए भी खिलाड़ियों को बधाई दी. उधर केंद्रीय खेल मंत्री कर्नल राज्यवर्धन राठौर और केंद्रीय सामाजिक न्याय एवं आधिकारिता मंत्री थावरचंद गहलोत ने भी एक विशेष समारोह में तमाम पदक विजेता खिलाड़ियों को सम्मानित किया. केंद्र की तरफ से स्वर्ण पदक विजेताओं को 30 लाख, रजत पदक के लिए 20 लाख और कांस्य पदक विजेताओं को 10 लाख रुपये की प्रोत्साहन राशि दी गई. खिलाड़ियों को सम्मानित करते हुए राज्यवर्धन राठौर ने कहा कि सरकार नई खेल नीति के तहत खिलाड़ियों को आगे बढ़ने के लिए हर मुमकिन अवसर उपलब्ध करा रही है. भारतीय दल ने पैरा एशियाई खेलों में 15 स्वर्ण, 24 रजत और 33 कांस्य समेत कुल 72 पदक जीते. इस प्रतियोगिता में कई खिलाड़ियों ने अपना बेहतरीन प्रदर्शन करते हुए कई गेम रिकॉर्ड भी अपने नाम किए. 