देश में कोरोना वायरस के संक्रमण से 60 लोग प्रभावित, कोई मौत का मामला नहीं आया सामने, केंद्र ने लोगों से गैरजरूरी विदेश यात्रा टालने का परामर्श किया जारी, दर्जन भर सबसे प्रभावित देशों से वापस आने वाले लोगों को 14 दिनों के लिए खुद को क्वारंटाइन करने और घर से ही काम करने की सलाह।  देश में कोरोना वायरस के अब तक कुल 60 केस सामने आ चुके हैं। 10 नए मामलों की पुष्टि हुई है। जिनमें 8 केरल, 1 राजस्थान, 1 दिल्ली के केस शामिल हैं। इसके अलावा ताजा जानकारी के मुताबिक 948 यात्रियों को भारत सरकार ने दूसरे देशों से निकाला है। भारत ने अपने 900 नागरिकों के अलावा दूसरे देशों के 48 नागरिकों को भी निकाला है। जानकारी के मुताबिक संक्रमित लोगों के संपर्क में आए 1400 लोगों को निगरानी में रखा गया है। इसके अतिरिक्त 25 पुरूषों, 31 महिलाओं और दो बच्चों का पहला जत्था कल ईरान से भारत पहुंचा है। इन सभी को चिकित्सकों की निगरानी में रखा गया है। उधर ईरान में कोरोना वायरस का खतरा बढ़ने के बाद भारत ने वहां से अपने लोगों को निकालने का अभियान तेज कर दिया है। भारतीय वायुसेना का एक सैन्य परिवहन विमान कोरोना वायरस प्रभावित ईरान से 58 भारतीय नागरिकों को लेकर मंगलवार को वापस लौटा।  गाजियाबाद में हिंडन एयरबेस पर विमान उतरा जहां से यात्रियों को एक चिकित्सा केन्द्र ले जाया गया और इनके खून के सैंपल लिए गए। इन सभी को आइसोलेशन सेंटर में 14 दिन रखा जाएगा। केन्द्रीय स्वास्थ्य मंत्रालय ने फ्रांस,जापान और स्पेन जाने के लिए सभी ई-वीजा और मौजूदा वीजा को निलंबित कर दिया है। 