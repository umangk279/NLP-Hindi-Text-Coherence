केंद्रीय मंत्री अनंत कुमार का आज बेंग्लुरू में पूरे राजकीय सम्मान के साथ अंतिम संस्कार किया गया.  उनका पार्थिव शरीर सवेरे प्रदेश भाजपा कार्यालय में रखा गया, जहां पार्टी कार्यकर्ताओं ने उनके अंतिम दर्शन किए. इसके बाद दिवंगत नेता के पार्थिव शरीर को नेशनल कॉलेज ग्राउंड ले जाया गया, जहां कई केंद्रीय मंत्रियों और वरिष्ठ नेताओं, गणमान्य लोगों ने अपने प्रिय नेता को श्रद्धांजलि अर्पित की. भाजपा के 59 वर्षीय नेता का सोमवार को बेंगलुरु में निधन हो गया था. वे कुछ महीनों से फेफड़ों के कैंसर से जूझ रहे थे. उपराष्ट्रपति वेंकैया नायडू ने भी बेंगलुरु में दिवंगत नेता को श्रद्धांजलि दी. केंद्रीय मंत्री अनंत कुमार के निधन पर शोक व्यक्त करने के लिए आज केंद्रीय मंत्रिमंडल की बैठक हुई. प्रधानमंत्री नरेंद्र मोदी की अध्यक्षता में हुई बैठक में अनंत कुमार को श्रद्धांजलि दी गई और दो मिनट का मौन रखा गया. विशेष बैठक में एक प्रस्ताव पारित कर कहा गया कि राष्ट्र ने एक अनुभवी नेता को खो दिया है. बैठक में सरकार और पूरे देश की तरफ से शोक संतप्त परिवार को सांत्वना दी गई. 