प्रधानमंत्री नरेंद्र मोदी ने कहा है कि भ्रामक विज्ञापनों पर अंकुश लगाने के लिए सरकार एक नया उपभोक्ता संरक्षण कानून लाने की प्रक्रिया में है। कल नई दिल्ली में उपभोक्ता संरक्षण पर एक अंतर्राष्ट्रीय सम्मेलन को संबोधित करते हुए पीएम मोदी ने कहा कि सरकार उपभोक्ता के हितों के संरक्षण के लिए प्रतिबद्ध है।   प्रधानमंत्री ने कहा कि नये कानून में उपभोक्ता की परेशानी कम समय में, कम खर्च में दूर हो, उसके लिए नियमों को और अधिक सरल किया जा रहा है। इस कानून में भ्रामक विग्यापनों के खिलाफ कड़ी कार्रवाई करने तथा उपभोक्ता शिकायतों की समयबद्ध सुनवाई के लिए केंद्रीय उपभोक्ता संरक्षण प्राधिकरण के गठन का प्रस्ताव है। नया कानून उपभोक्‍ता संरक्षण से संबंधित संयुक्‍त राष्‍ट्र के 2015 के दिशा-निर्देशों के अनुसार बनाया जायेगा। पूर्वी, दक्षिण और दक्षिण-पूर्वी देशों के उपभोक्ता संरक्षण पर आयोजित अंतरराष्ट्रीय सम्मेलन को संबोधित करने पहुंचे पीएम मोदी ने उपभोक्ताओं के हितों के संरक्षण को अपनी सरकार की बड़ी प्राथमिकताओं में से एक करार दिया। पीएम ने न्यू इंडिया में  उपभोक्ताओं के हितों की सुरक्षा का खाका पेश करते हुए कहा कि उऩकी सरकार इस बारे में नया कानून बना रही है। पीएम के मुताबिक इस कानून में न केवल उपभोक्ता को सशक्त बनाया जा रहा है बल्कि ऐसे उपाय किए जा रहे हैं ताकि उसकी परेशानियों को कम समय और कम खर्च में में दूर किया जाए। इस कानून में भ्रामक विज्ञापनों के खिलाफ कड़ी कार्रवाई करने तथा उपभोक्ता शिकायतों की समयबद्ध सुनवाई के लिए केंद्रीय उपभोक्ता संरक्षण प्राधिकरण के गठन का प्रस्ताव है । पीएम ने जीएसटी कानून का जिक्र करते हुए कहा कि  आने वाले समय में उपभोक्ताओं को इसका लाभ मिलेगा। पीएम ने बताया कि कैसे उनकी सरकार ने पिछले तीन सालों में उपभोक्ताओं के हितों के लिए बडे कदम उठाते हुए तमाम कानून बनाए हैं जो न केवल उपभोक्ताओं को मजबूत करेंगे बल्कि इससे भारी बचत भी सुनिश्चित होगी। रियल एस्टेट कानून के जरिए  घर खरीदने वालों को अब  बिल्डरों की मनमानी नहीं झेलनी पड़ेगी।  स्वच्छ भारत अभियान के चलते बीमारियों में खर्च होनेवाले हज़ारों रुपए बच रहे हैं। जरुरी दवाईयों की कीमत को कम किया गया है तो स्टेंट लगाने और घुटनों के इंप्लांट के खर्च को भी नियंत्रित किया गया है। LED बल्ब के जरिए एक साल में उपभोक्ताओं के करीब 20 हजार करोड़ रुपए बिजली बिल की बचत हुई है। गिव इट अप के जरिए करीब एक करोड़ लोगों ने अपनी गैस सब्सिडी छोड़ी ।  3 करोड़ गरीब परिवारों को धुएं से बचाने के लिए मुफ्त गैस कनेक्शन दिया गया है । डायरेक्ट बेनिफिट स्कीम के तहत सरकार 57 हजार करोड़ रुपए से ज्यादा की रकम को गलत हाथों में जाने से रोक चुकी है। पीएम ने कहा कि उनकी सरकार ने पिछले तीन सालों में महंगाई को काबू में करके लोगों को सबसे बड़ी राहत दी है । सम्मेलन मे प्रधानमंत्री ने ये आह्वान भी किया कि कोशिश ये भी होनी चाहिए कि सभी देश आपस में एक दूसरे के अनुभवों से सीखें तो वैश्विक बाजार की आवश्यकताओं के मद्देनजर इस क्षेत्र में साझेदारी की संभावनाओं को भी तलाशें। 