रोहित शर्मा की धमाकेदार 85 रन की पारी के बल पर भारत ने राजकोट टी-20 में बांग्लादेश को आठ विकेट से हराकर तीन मैचों की सीरीज़ में खुद को 1-1 की बराबरी पर ला दिया है. सीरीज़ का तीसरा और फ़ाइनल मुक़ाबला रविवार को नागपुर में खेला जाएगा.  बांग्लादेश द्वारा दिए गए 154 रन के लक्ष्य का पीछा करते हुए भारत ने रोहित शर्मा और शिखर धवन की जोड़ी के बल पर धुंआधार शुरुआत की. रोहित शर्मा ने शानदार अंदाज़ में अर्धशतक लगाया. शिखर धवन 31 रन पर अमीनुल इस्लाम की गेंद पर बोल्ड हुए. वहीं रोहित शर्मा 85 रन बनाकर पेवेलियन वापस लौटे. लेकिन इसके बाद भारत ने अपना कोई और विकेट गिरने नहीं दिया और टीम ने 15.4 ओवर में 154 रन बनाकर मुक़ाबले को आठ विकेट से अपने नाम कर लिया. इससे पहले भारतीय टीम ने टॉस जीतकर गेंदबाज़ी का फैसला किया. बांग्लादेश ने 20 ओवर में 6 विकेट पर 153 रन बनाए. बांग्लादेश पर फिरकी गेंदबाज़ युजवेंद्र चहल और वॉशिंगटन सुंदर ने बेहतरीन अटैक किया. बांग्लादेश का पहला विकेट लिटन दास के रूप में गिरा जो 29 पर रन आउट हुए, तो वहीं मोहम्मद नईम को वॉशिंग्टन सुंदर ने 36 पर कैच आउट करवाया. इसके थोड़े ही देर बार युजवेंद्र चहल ने मुश्फिकुर रहीम को 4 तो सौम्य सरकार को 30 पर आउट कर पेवेलियन वापस भेजा. 