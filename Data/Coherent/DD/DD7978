मीडिया और मनोरंजन से जुड़े सभी पहलुओं पर मंथन के लिए फिक्की फ्रेम 2019 कार्यक्रम का आयोजन मुंबई में किया जा रहा है. सोशल मीडिया पर फेक न्यूज के प्रसार पर चर्चा में हिस्सा लेते हुए प्रसार भारती के सीईओ शशि शेखर वेम्पटि ने फेक न्यूज को समाज के सामने के बड़ी चुनौती बताया. फिल्म समारोह निदेशालय के अतिरिक्त महानिदेशक चैतन्य प्रसाद ने कहा कि सरकार फिल्मों को प्रोत्साहित करने में महत्वपूर्ण भूमिका निभा रही है.  मुंबई में आयोजित फिक्की फ्रेम 2019 कार्यक्रम के दूसरे दिन सोशल मीडिया पर फेक न्यूज के प्रसार पर चर्चा हुई. कार्यक्रम में हिस्सा लेते हुए प्रसार भारती के सीईओ शशि शेखर वेम्पटि ने फेक न्यूज से लड़ने के तरीकों पर अपनी बात रखी. उन्होंने कहा कि फेक न्यूज़ बड़ी चुनौती है और उनकी कोशिश है कि समाज में सही खबर सही रूप में समाज के सामने पेश की जा सके. उन्होंने कहा कि चुनावी माहौल में प्रसार भारती अहम भूमिका निभाएगा. प्रसार भारती के सीईओ ने कहा कि डीडी इंडिया अब पूरी तरह से अंग्रेजी चैनल हो गया है और अंतरराष्ट्रीय समुदाय के बीच इसकी अहम भूमिका होगी. इसी कार्यक्रम में हिस्सा लेते हुए सूचना और प्रसारण मंत्रालय के फिल्म समारोह निदेशालय के अतिरिक्त महानिदेशक चैतन्य प्रसाद ने कहा कि सरकार फिल्मों के प्रसार-प्रचार और उन्हें प्रोत्साहित करने में महत्वपूर्ण भूमिका निभा रही है. दरअसल फिक्की फ्रेम 2019 के तहत तीन दिन के कार्यक्रम में मीडिया और मनोरंजन से जुड़े सभी पहलुओं पर विचार-मंथन हो रहा है, जिसमें इस क्षेत्र से जुड़े सरकारी और गैर-सरकारी संस्थाओं से जुड़े लोग हिस्सा ले रहे हैं. 