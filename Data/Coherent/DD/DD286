संसद के मॉनसून सत्र के दूसरे दिन आज रक्षा मंत्री राजनाथ सिंह लद्दाख की मौजूदा स्थिति पर लोकसभा में वक्तव्य देंगे। सांसदों के वेतन, भत्ते और पेंशन संशोधन विधेयक 2020, आवश्यक वस्तु संशोधन विधेयक, 2020 और बैंकिंग विनियमन संशोधन विधेयक, 2020 पर विचार होगा ।  मॉनसून सत्र का आज दूसरा दिन है। रक्षा मंत्री राजनाथ सिंह लद्दाख में वास्तविक नियंत्रण रेखा पर मौजूदा स्थिति पर आज लोकसभा में वक्तव्य देंगे। इस मुद्दे पर बहस की विपक्ष की मांग के संदर्भ में रक्षामंत्री का बयान काफी महत्वपूर्ण होगा। लोकसभा में आज सांसदों के वेतन, भत्ते और पेंशन संशोधन विधेयक 2020, आवश्यक वस्तु संशोधन विधेयक, 2020 और बैंकिंग विनियम संशोधन विधेयक, 2020 भी विचार और पारित कराने के लिए रखे जाने हैं। राज्य सभा में केंद्रीय स्वास्थ्य मंत्री हर्षवर्धन आज कोरोना महामारी के दौरान सरकार के द्वारा किए गए प्रयासों पर एक वक्तव्य जारी करेंगे। इसके अलावा विधाई कार्य में एयरक्राफ्ट अमेंडमेंट बिल और इंस्टिट्यूट ऑफ टीचिंग एंड रिसर्च इन आयुर्वेदा बिल पारित करने के लिए सदन में चर्चा की जाएगी। सोमवार को यह दोनों बिल सदन में पेश किए गए थे। इसके अलावा गृह मंत्री के द्वारा सैलेरी एंड एलाउंसेस ऑफ मिनिस्टर्स संशोधन बिल भी सदन के विधायी कार्यों में सूचीबद्ध है।  