कोई भी देश आर्थिक रूप से तेज़ी से और लंबे समय तक तभी विकास के रास्ते पर आगे बढ़ सकता है जब तक कि बुनियादी नींव मजबूत न हो और वो बदलते समय के साथ ताल न मिला पाए. भारतीय अर्थव्यवस्था ने पिछले सालों में ये किया है, शायद इसीलिए आज चाहे विश्व बैंक हो, रेटिंग एजेंसियां हों या निवेश के आंकड़े हों, सरकार सही समय पर सही फैसले लेती हुई दिखी है.  सफलता ज्यादातर मौकों पर इस बात पर निर्भर करती है कि जीत को लेकर आपका नज़रिया कितना सकारात्मक है. भारत जैसा देश पिछले कुछ वर्षों में हिंदू ग्रोथ रेट की मानसिकता से आगे तो बढ़ा लेकिन वैश्विक मैदान में उसे अपनी जगह ढूंढने में वक़्त लगा. वहीं, ऐसे वक्त में जब दुनिया की आर्थिक गतिविधियां अपने रफ़्तार बनाए रखने की जद्दोजहद कर रही हों, भारत उम्मीदों की उड़ान पर सवार दिखता है. विश्व बैंक जब अपनी ताज़ा जारी ग्लोबल इकोनॉमिक प्रॉस्पेक्ट्स रिपोर्ट में कहता है कि आने वाले सालों में सात से साढ़े सात फीसदी की रफ्तार से आगे बढ़ेगा तो वो कई बदलते समीकरणों की तरफ इशारा करता है. ये इशारा बताता है कि भारत अपनी रफ्तार बढ़ा रहा है, जिसका आधार होगा निवेश, श्रम बाजार, शिक्षा, स्वास्थ्य जैसे क्षेत्र तो पिछले तीन सालों में हुए संरचनात्मक सुधार लंबे समय के विकास के लिए खड़े होने के लिए ज़मीन साबित होंगे. यहां जानना होगा कि ऐसा क्यों ज़रूरी है, ये इसलिए ज़रूरी है क्योंकि विश्व बैंक के अह्यान कोसे का कहना है कि दुनिया की दूसरी अर्थव्यवस्थाओं में ऐसा कम ही दिखता है. अब ये पूरी दुनिया मानने लगी है कि भारत ने कुछ बीज बोए हैं और अर्थव्यवस्था आने वाले साल में इन सुधारों की फसल काटने के लिए तैयार है. इस वक्त दो बड़े बदलावों से देश गुजर रहा है. एक जीएसटी, नोटबंदी, लेन-देन व रिकॉर्ड का डिजिटल स्वरूप और आधार-लिंकेज के बाद अर्थव्यवस्था के अधिक औपचारिक स्वरूप लेने की प्रक्रिया. लेकिन कुछ बुनियादी सुधारों ने विश्वास को पक्का किया है, जिसमें भारतीय उद्योग की स्पर्धा की क्षमता के साथ सरकारी आमदनी में वृद्धि दोनों पर इसका बहुत अधिक सकारात्मक परिमाण दिखने लगा है. यहां ये भी समझना होगा कि ये बढ़त जीडीपी के आंकड़ों से आगे बढ़कर सरकार की क्षमता सेहत और शिक्षा जैसे क्षेत्रों में सार्वजनिक खर्च को लेकर बढ़ाती है और ये बढ़त उस कैपिटल को बढ़ाएगी जिसे कहते हैं मानव-पूंजी. बैंकों और फंसे कर्जों को लेकर बड़ी हायतौबा हुई है, लेकिन ये समझना होगा कि अब तक हमारे पास ऐसी कोई व्यवस्था नहीं थी कि इनसे निपटा जाए, लेकिन दिवालिया कानून लागू होने से इसका समयबद्ध निराकरण सुनिश्चित हो रहा है. भूलना तो ये भी नहीं चाहिए कि मूडीज़ जैसी रेटिंग एजेंसियों ने 13 सालों बाद अपना मूड बदला है, रेटिंग में सुधार भारतीय कंपनियों को विदेशी बाजारों से फंड लेने में सहायक होगा. भारतीय इक्विटी बाजारों ने रफ्तार पकड़ी है और सूचकांक सर्वकालिक ऊंचाई पर है, जो फिर से सुधरती स्थिति में निवेशकों के विश्वास का संकेत है. आंकड़े तो गवाही देते हैं लेकिन सोच में बदलाव ज़मीन पर बदलाव बेहद ज़रूरी होते हैं, पिछले साल जब विश्व बैंक की बिज़नेस करने में आसानी की रैंकिंग में भी भारत शीर्ष 100 देशों में पहली बार पहुंचा तो ये सकारात्मक सोच पर एक मुहर साबित हुआ. इसमें कोई संदेह नहीं है कि एक चमचमाता नया साल हमें पुकार रहा है. भारत लगातार गतिमान बना हुआ है. 