जमैकाई दिग्गज उसैन बोल्ट अपनी आखिरी रेस में बादशाहत बरकरार नहीं रख पाए। वर्ल्ड एथलेटिक्स चैंपियनशिप के 100 मीटर में वह तीसरे स्थान पर रहे।    बोल्ट को 9.95 सेकंड के साथ ब्रॉन्ज मेडल से संतोष करना पड़ा।पहले दोनों स्थानों पर अमेरिकी धावकों ने कब्जा जमाया। करियर की अंतिम 100 मीटर रेस में हार के बावजूद स्प्रिंट किंग उसैन बोल्ट ने कहा है कि वह अब भी इतिहास के सर्वश्रेष्ठ ऐथलीट्स में से एक हैं। बोल्ट की विदाई भी कुछ पूर्ववर्ती महान खिलाड़ी मोहम्मद अली और डॉन ब्रैडमैन जैसी ही रही। अली जहां अपने आखिरी मैच में अनजाने बॉक्सर से हार गए थे, वहीं सर डॉन ब्रैडमैन 0 पर आउट हो गए थे। अपनी आखिरी रेस में बोल्ट वह नहीं कर सके जिसकी उम्मीद लगाए उनके अनगिनत फैंस बैठे थे। महान बोल्ट की विदाई कुछ-कुछ सर डॉन ब्रैडमैन और मोहम्मद अली की विदाई की तरह ही रही। ब्रैडमैन को अपनी आखिरी इनिंग्स में चार रन बनाने थे ताकि उनका टेस्ट बैटिंग औसत 100 हो जाए। दुर्भाग्य से वह शून्य पर आउट हो गए। इसी तरह महान अली करियर की आखिरी फाइट में कम जाने-पहचाने बॉक्सर ट्रेवर बर्बिक के खिलाफ हार गए। इन दोनों घटनाओं से खेल-प्रेमियों को तब काफी हताशा हुई थी। हालांकि, इससे इन 2 खिलाड़ियों की महानता पर कोई असर नहीं पड़ा। ठीक इसी तरह बोल्ट की उपलब्धियां उनकी इस हार से कम नहीं होंगी।  