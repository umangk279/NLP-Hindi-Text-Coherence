फेसबुक यूजर्स के निजी डेटा के गलत इस्तेमाल को रोकने के लिए फेसबुक ने अपने प्लेटफॉर्म से 'करीब 200' ऐप्स हटा दिए हैं। फेसबुक ने कहा कि किसी भी ऐप्स द्वारा डेटा दुरुपयोग के सबूत मिलते हैं तो उसे प्रतिबंधित किया जा रहा है   उपयोगकर्ताओं के निजी डाटा के गलत इस्तेमाल को रोकने के लिए सोशल मीडिया कंपनी फेसबुक जांच कर रही है। जांच के तहत उसने अपने इस प्‍लेटफॉर्म से ‘करीब 200’ ऐप्‍स हटा दिए हैं। ब्रिटेन की कंपनी क्रैंब्रिज एनालिटिका पर 8.7 करोड़ फेसबुक उपयोगकर्ताओं के आंकड़े अनुचित तरीके से हासिल करने और उनका इस्तेमाल ट्रंप के चुनाव अभियान (2016) में करने का आरोप है। फेसबुक ने इस संबंध में जांच शुरू की है। फेसबुक के उपाध्यक्ष इमे आर्किबोंग ने बयान में कहा है कि जांच प्रक्रिया तेजी से चल रही है। उन्होंने कहा कि हमारे पास विशेषज्ञों की बड़ी टीम है जो इन ऐप्‍स की जांच कर रही है। आज की तारीख तक हजारों ऐप्‍स की जांच की गई है और करीब 200 ऐप्‍स हटाए गए हैं। इन ऐप ने वास्तव में डेटा का दुरुपयोग किया है या नहीं, इसी की जांच की जा रही है। 