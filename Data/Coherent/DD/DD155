देश में  कोविड-19 के खिलाफ प्रभावी लड़ाई जारी है. देश में कोविड-19 से स्वस्थ होने की दर पहुंची 81.74 प्रतिशत.  देश में कोविड संक्रमण से स्‍वस्‍थ होने वालों की दर में लगातार सुधार हो रहा है। स्वस्थ होने वालों की दर 81.74 प्रतिशत हो गई है। अब तक 47 लाख 56 हजार 164 लोग स्‍वस्‍थ हो चुके हैं। पिछले 24 घंटों में 81 हजार 177 रोगी इस महामारी को मात देकर स्वस्थ हो गए है। मृत्‍यु दर एक दशमलव पांच नौ प्रतिशत पर आ गई है। केंद्रीय स्वास्थ्य मंत्रालय ने ट्वीट कर बताया है कि भारत ने एक दिन में 15 लाख से अधिक जांच कर, टेस्टिंग में नया शिखर हासिल किया है। पिछले 24 घंटो में 13 लाख 80 हजार से ज्यादा कोरोना टेस्ट किए गए। स्वास्थ्य मंत्रालय ने बताया कि देश में 75 फीसदी नए मामले 10 राज्यों एवं केंद्र शासित प्रदेशों से हैं। कोरोनावायरस से संक्रमित होने के बाद 74 फीसदी नई रिकवरी भी 10 राज्यों एवं केंद्र शासित प्रदेशों से ही हैं। इनमें महाराष्ट्र, आंध्र प्रदेश और कर्नाटक शामिल हैं जहां स्वस्थ होने वाले लोगोंह और नए मामलों की संख्या ज्यादा है। केंद्र सरकार सभी राज्यों एवं केंद्रशासित प्रदेशों को तकनीकी, वित्तीय, सामग्री और अन्य संसाधन मुहैया करा रही है ताकि उनकी क्षमताओं को मजबूत किया जा सके और उनके प्रयासों को बल मिल सके। कोरोना के खिलाफ लड़ाई को मजबूती देने के क्रम में मंत्रियों के वेतन में एक साल के लिए 30 फ़ीसदी की कमी करने संबंधी कानून को राष्ट्रपति ने मंजूरी दे दी है।  