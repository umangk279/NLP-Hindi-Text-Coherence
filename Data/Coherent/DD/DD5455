अफगानिस्तान ने बांग्लादेश के खिलाफ इकलौते टेस्ट में 224 रनों से जीत दर्ज की। इस जीत के साथ ही अफगानिस्तान के खाते में कुछ बड़े रिकॉर्ड्स दर्ज हो गए हैं, जबकि बांग्लादेश के खाते में एक शर्मनाक रिकॉर्ड दर्ज हुआ है। मैच के आखिरी दिन बारिश ने खेल बिगाड़ने की काफी कोशिश की, लेकिन अफगानिस्तान को जीतने से बारिश भी रोक नहीं सकी।  अफगानिस्तान ने बांग्लादेश पर टेस्ट में शानदार जीत दर्ज की। अफगानिस्तान को जीत के लिए मैच के आखिरी दिन चार विकेट की जरूरत थी। आखिरी के तीन विकेट तो टीम के कप्तान राशिद खान ने ही लिए। बांग्लादेश की टीम 173 रनों पर ऑलआउट हो गई और अफगानिस्तान ने मैच 224 रनों से अपने नाम कर लिया। इस मैच में कुछ ऐसे बड़े रिकॉर्ड्स बनें हैं- - राशिद खान टेस्ट क्रिकेट इतिहास में जीत दर्ज करने वाले सबसे कम उम्र के कप्तान बन गए हैं। - राशिद खान पहले ऐसे खिलाड़ी बन गए हैं, जिसने कप्तानी के डेब्यू मैच में अर्धशतक भी जड़ा और 10 से ज़यादा विकेट भी लिए।  - इस टेस्ट में कप्तानी करते ही राशिद टेस्ट क्रिकेट में सबसे कम उम्र के कप्तान भी बन गए थे। - बांग्लादेश पहली ऐसी टीम बन गई है, जो 10 अलग-अलग टेस्ट देशों के खिलाफ हार झेल चुका है। - कम से कम दो टेस्ट मैच जीत के लिए खेले गए सबसे कम मैचों के मामले में अफगानिस्तान ने ऑस्ट्रेलिया की बराबरी कर ली है। दोनों टीमों के नाम तीन टेस्ट मैचों में दो जीत दर्ज हैं। अफगानिस्तान ने टॉस जीता और पहले बल्लेबाजी का फैसला लिया। अफगानिस्तान ने पहली पारी में 342 रन बना डाले। जिसमें रहमत शाह की सेंचुरी भी शामिल थी। इसके बाद बांग्लादेश की पहली पारी 205 रनों पर ही सिमट गई। राशिद ने पहली पारी में पांच विकेट झटके। इसके बाद अफगानिस्तान ने दूसरी पारी में 260 रन बनाए। जवाब में बांग्लादेश की दूसरी पारी 173 रनों पर ही सिमट गई। अफगानिस्तान आईसीसी वर्ल्ड टेस्ट चैंपियनशिप का हिस्सा नहीं है, जबकि बांग्लादेश इसका हिस्सा है। अफगानिस्तान की टेस्ट क्रिकेट में ये दूसरी जीत है। इससे पहले टीम आयरलैंड को भी हरा चुकी है। 