सरकार ने कहा, नागरिक रजिस्टर के मसौदे के आधार पर किसी के खिलाफ नहीं की जाएगी कार्रवाई। सूची में शामिल ना हो पाने वालों को दिया जाएगा पूरा मौका... 30 अगस्त से 28 सितंबर तक नागरिकता के लिए किया जा सकता है दावा।   असम के राष्ट्रीय नागरिक रजिस्टर मसौदे पर गृह मंत्री राजनाथ सिंह ने कहा है कि ये एक ड्राफ्ट है, अंतिम एनआरसी नहीं है। जिन लोगों का नाम इसमें शामिल नहीं हो पाया है, उन्हें दावा करने और शिकायत करने का पूरा मौका दिया जाएगा और उसपर सुनवाई की जाएगी। इस पूरी प्रक्रिया के बाद ही अंतिम एनआरसी का प्रकाशन किया जाएगा। गृहमंत्री ने कहा कि कुछ लोग अनावश्यक ही डर का मौहाल पैदा कर रहे हैं। उन्होंने भरोसा दिलाया कि इस मामले में किसी को आशंकित होने की ज़रूरत नहीं है। गृह मंत्री ने कहा कि एनआरसी की पूरी प्रक्रिया निष्पक्षता से की गई है।  