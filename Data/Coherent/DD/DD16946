नियंत्रण रेखा पार करके पाकिस्तान के कब्जे वाले कश्मीर में भारतीय सेना के सर्जिकल स्ट्राइक को एक साल पूरा हो गया है। ठीक एक साल पहले जब सेना ने इस सफल सर्जिकल स्ट्राइक की जानकारी देश को दी थी तो ना सिर्फ पाकिस्तान बल्कि पूरी दुनिया को भारत ने यह संदेश दिया था कि अपने हितों की रक्षा करने के लिए भारत कड़े से कड़ा और बड़े से बडा कदम उठा सकता है और भारतीय सेना दुश्मन के घर में घुसकर उसे मार गिराने में सक्षम है। जिस वक्त यह सर्जिकल स्ट्राइक हुई थी उस वक्त तत्कालीन सेना अध्यक्ष दलबीर सिंह सुहाग इस पूरे अभियान पर नजर रखे हुए थे। सर्जिकल स्ट्राइक के एक साल बाद इस अभियान से जुड़ी कही अहम जानकारियां उन्होंने डी.डी न्यूज के साथ साझा की।      29 सितबंर 2016 को भारतीय सेना के तत्कालीन डीजीएमओ लेफ्टिनेंट जनरल रणवीर सिंह ने प्रेस कांफ्रेस करके जब भारतीय सेना के सर्जिकल ऑपरेशन के बारे में देश को जानकारी दी तो न सिर्फ पूरे देश बल्कि दुनिया ने भारतीय जांबाजों का लोहा मान दांतो तले उंगली दबा ली। उस ऐतिहासिक अभियान के एक साल पूरे हो गए हैं। ठीक एक साल पहले 28 और 29 सितंबर की रात भारतीय सेना के जांबाज़ो ने पाक अधिकृत कश्मीर में घुसकर आतंकियों और उनके ठिकानों को नष्ट कर दिया था। 