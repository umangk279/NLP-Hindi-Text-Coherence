 प्रधानमंत्री नरेंद्र मोदी ने अहमदाबाद में अपना वोट डाला लेकिन उससे पहले उन्होंने गांधीनगर में अपनी मां हीराबेन का आशीर्वाद लिया।   आज देशभर की निगाहें एक बार  फिर प्रधानमंत्री नरेंद्र मोदी पर थीं, क्योंकि आज उन्होंने अपना वोट दिया है। प्रधानमंत्री नरेंद्र मोदी ने अहमदाबाद में अपना वोट डाला लेकिन उससे पहले उन्होंने गांधीनगर में अपनी मां हीराबेन का आशीर्वाद लिया। वोट डालने से पहले हीराबेन ने अपने बेटे और देश के प्रधानमंत्री का मुंह मीठा कराया और उनका तिलक किया। बाद में उन्हें एक चुनरी भी भेंट की और मौजूदा चुनाव में फिर उन्हें विजयी होने का आशीर्वाद दिया। मां से मुलाकात के बाद पीएम मोदी ने अहमदाबाद के रानिप इलाके में अपना वोट डाला। पीएम मोदी जब अहमदाबाद पहुंचे तो वहां भाजपा अध्यक्ष अमित शाह उनकी आगवानी के लिए पहले से ही सपरिवार मौजूद थे। पोलिंग बूथ पहुंचकर पीएम मोदी ने पहले लोगों का अभिवादन स्वीकारा और बाद में अमित शाह की पोती को गोद में लेकर उससे बातचीत करते दिखाई दिए। वोट डालने के बाद पीएम मोदी ने मीडिया से बात करते हुए कहा कि वह भाग्यशाली हैं कि उन्हें अपनी जिम्मेदारी निभाने का मौका मिला।  