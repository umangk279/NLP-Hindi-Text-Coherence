समग्र शिक्षा और शिक्षा का अधिकार कानून जैसी पहलों की बदौलत भारत ने हाल के वर्षों में प्राथमिक शिक्षा में लगभग सभी बच्चों का नामांकन करने में सफलता पाई है। हालांकि आंकड़े बताते हैं प्राथमिक कक्षाओं के बाद बच्चों का नामांकन धीरे धीरे कम होता जाता है।  कक्षा 6 से 8 में सकल नामांकन अनुपात जहां 91 फीसदी है, वहीं कक्षा 9 और 10 में ये महज 79.3 फीसदी और कक्षा 11 और 12 में 56.5 फीसदी है। यानि कक्षा 5 के बाद और खासकर कक्षा 8 के बाद काफी तादाद में बच्चे पढ़ाई बीच में ही छोड़ देते हैं। पढ़ाई बीच में छोड़ देने वाले यानि ड्रॉप आउट बच्चों की संख्या देश में करीब 2 करोड़ है, जिन्हें नई शिक्षा नीति के तहत जल्द से जल्द वापस स्कूल पहुंचाने की बात कही गई है।  2030 तक प्री स्कूल से लेकर सेकंडरी स्तर में सौ फीसदी सकल नामांकन अनुपात हासिल करने का लक्ष्य रखा गया है। शिक्षा नीति में कहा गया है कि प्री स्कूल से लेकर बारहवीं तक के सभी बच्चों को समग्र शिक्षा मुहैया कराने के लिए राष्ट्रीय स्तर पर समेकित प्रयास किये जाएंगे। ड्रॉप आउट बच्चों को वापस स्कूल पहुंचाने और बच्चों को पढ़ाई बीच में छोड़ने से रोकने के मकसद से दो महत्वपूर्ण कदम उठाने की बात शिक्षा नीति में कही गई है। इनमें पहला है स्कूलों में पर्याप्त बुनियादी ढांचा उपलब्ध कराना। स्कूलों के इंफ्रास्ट्रक्चर को बेहतर करने के साथ साथ हर स्तर पर पर्याप्त संख्या में प्रशिक्षित शिक्षक उपलब्ध कराए जाएंगे। साथ ही ये भी कहा गया है कि देश में सरकारी स्कूलों की विश्वसनीयता फिर से बहाल की जाएगी, जिसके लिए वर्तमान स्कूलों को अपग्रेड किया जाएगा और जिन इलाकों में स्कूल नहीं हैं वहां अच्छे स्कूल बनाए जाएंगे। इसके अलावा स्कूल आने जाने के सुरक्षित साधन और बच्चों खासकर लड़कियों को छात्रावास की सुविधा मुहैया कराई जाएगी ताकि सभी बच्चों को अच्छे स्कूल में जाने और समुचित स्तर तक पढ़ने का अवसर मिल सके। प्रवासी मजदूरों के बच्चों और अन्य किसी कारणवश स्कूल छोड़ देने वाले बच्चों को मुख्यधारा की शिक्षा में वापस लाने के लिए सिविल सोसाइटी की मदद से वैकल्पिक और इनोवेटिव शिक्षा केंद्र स्थापित किये जाएंगे। ड्रॉप आउट छात्रों को वापस स्कूल पहुंचाने के लिए दूसरा जरूरी कदम होगा इन छात्रों की ट्रैकिंग करना और इनके सीखने के स्तर पर लगातार नजर रखना। इससे ये सुनिश्चित किया जा सकेगा कि सभी छात्र लगातार स्कूल में उपस्थित हो रहे हैं और वो बाकी बच्चों से पढ़ाई में पीछे नहीं हैं। स्कूलों का इंफ्रास्ट्रक्चर बेहतर करने और बच्चों की उपस्थिति सुनिश्चित होने के बाद उन्हें रोचक तरीके से गुणवत्तापरक शिक्षा मुहैया कराना महत्वपूर्ण होगा, ताकि पढ़ाई के प्रति बच्चों की रुचि बरकरार रहे। इसके लिए ये जरूरी होगा कि पाठ्यक्रम को अधिक रोचक और उपयोगी बनाया जाए, साथ ही जिन इलाकों में ड्रॉप आउट दर अधिक है वहां ऐसे शिक्षकों की तैनाती की जाए जिन्हें स्थानीय भाषा का ज्ञान हो। शिक्षा नीति में कहा गया है कि देश में स्कूली शिक्षा के दायरे और व्यापक किया जाएगा ताकि सामाजिक-आर्थिक रूप से पिछड़े समूह के बच्चों को भी अच्छी शिक्षा मिल सके। इसके तहत बच्चों को औपचारिक और अनौपचारिक दोनों तरह की शिक्षा का विकल्प होगा। जो छात्र स्कूल जाने में असमर्थ हैं वो ओपन एंड डिस्टेंस लर्निंग यानि ओडीएल मोड में भी शिक्षा हासिल कर सकते हैं। इससे सभी छात्रों को सस्ती और गुणवत्तापूर्ण शिक्षा मुहैया कराने में मदद मिलेगी। निशान्त सौरभ, संवाददाता 