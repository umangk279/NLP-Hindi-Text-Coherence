इंग्लैंड के कप्तान जो रूट का अगले महीने वेस्टइंडीज के खिलाफ पहले टेस्ट में खेलना संदिग्ध माना जा रहा हैं क्योंकि उन्हें अपने दूसरे बच्चे के जन्म के बाद सात दिनों के लिए खुद को सेल्फ आइसोलेशन में रखना होगा।   इंग्लैंड के कप्तान जो रूट सात दिन के पृथकवास के नियम के कारण अगले महीने वेस्टइंडीज के खिलाफ आठ जुलाई से शुरू हो रहे पहले टेस्ट के लिए टीम से बाहर हो सकते हैं। ‘टेलीग्राफ’ की खबर के मुताबिक इसी तारीख के आस-पास उनकी पत्नी दूसरी बार मां बनने वाली है और अगर रूट इस समय परिवार के साथ रहे तो टीम से जुड़ने से पहले उन्हें सात दिन तक पृथकवास में रहना होगा। इंग्लैंड एवं वेल्स क्रिकेट बोर्ड (ईसीबी) के दिशानिर्देशों के अनुसार रूट को राष्ट्रीय टीम में शामिल होने से पहले एक सप्ताह तक पृथकवास में रहना होगा। ईसीबी हालांकि लगातार अपने दिशानिर्देशों की समीक्षा कर रहा है और अगले महीने तक पृथकवास के नियम में ढील दी जा सकती है। तीन मैचों की श्रृंखला का पहला टेस्ट एजिस बाउल में आठ से 12 जुलाई तक खेला जाएगा जबकि दूसरा और तीसरा टेस्ट ओल्ड ट्रैफर्ड में 16 और 24 जुलाई से खेला जाएगा। वेस्टइंडीज की टीम इस श्रृंखला के लि नौ जून को इंग्लैंड पहुंचेगी और ओल्ड ट्रैफर्ड में पृथकवास पर रहेगी। टीम यही अभ्यास करेगी इसके बाद पहले टेस्ट के लिए एजिस बाउल रवाना होगी।   