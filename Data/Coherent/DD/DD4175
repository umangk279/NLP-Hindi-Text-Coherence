हैदराबाद मामले की गूंज संसद में, राज्यसभा के सभापति ने महिलाओं के खिलाफ अपराध को लेकर कहा राजनैतिक इच्छा शक्ति, प्रशासनिक क्षमता और लोगों की मानसिकता में बदलाव से हो सकती है महिलाओं की सुरक्षा.  राज्यसभा में हैदराबाद में हुई शर्मनाक घटना का मुद्दा उठा।  राज्यसभा के सभापति एम वेंकैया नायडू ने हैदराबाद में हुए सामूहिक दुष्कर्म के मामले पर कहा कि केवल कानून बनाने से समाधान नहीं होगा बल्कि सख्त कानून के साथ-साथ राजनीतिक इच्छाशक्ति और लोगों की मानसिकता में बदलाव की भी जरूरत है। सभापति ने कहा कि हैदराबाद समेत देश के तमाम हिस्सों में आए दिन ऐसी सामाजिक विकृति देखने को मिल रही है। सभापति ने कहा कि इस मामले में फास्ट ट्रैक कोर्ट एक समाधान है, लेकिन उसके बाद की प्रक्रिया से सभी वाकिफ हैं। उन्होंने सभी लोगों और राजनीतिक दलों से अपील की है कि दुष्कृत्य में शामिल नाबालिग अपराधियों और उनकी सजा पर भी गंभीरता से विचार होना चाहिए। महिला सुरक्षा सहित अन्य मुद्दों पर राज्यसभा में चर्चा कराने की माँग के लिए विभिन्न दलों के सदस्यों ने सभापति को नोटिस दिया था।  हैदराबाद में शर्मनाक घटना को लेकर राज्य की राजधानी सहित कई इलाक़ों में प्रदर्शन जारी हैं। दरअसल हैदराबाद के निकट एक महिला पशु चिकित्सक से सामूहिक बलात्कार करने के बाद ज़िन्दा जलाकर उसकी हत्या कर दी गई थी। घटना पर मुख्यमंत्री  के चंद्रशेखर राव ने मामले की तेजी से सुनवाई के लिए एक फास्ट ट्रैक कोर्ट बनाने  का आदेश कल दे दिया। उन्होंने और मृतका के परिवार हर मदद मुहैया कराने का वादा किया है। इसबीच, जिला बार एसोसियेशन ने इस मामले में चारों आरोपियों का मुकदमा नहीं लड़ने का फैसला किया है। इस बीच पुलिस ने आरोपियों को रिमांड पर लेने के बाद भारी सुरक्षा के बीच चेरलापल्ली जेल में स्थानांतरित कर दिया है। 