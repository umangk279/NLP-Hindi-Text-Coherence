दुनिया की दो तिहाई आबादी और विश्व की 85 फीसदी जीडीपी का प्रतिनिधित्व करने वाले संगठन जी-20 का सम्मेलन शुक्रवार से जर्मनी में शुरू हो रहा है। आतंकवाद से लेकर जलवायु परिवर्तन और आर्थिक विकास से लेकर सामाजिक सरोकारों के तमाम मुद्दों पर जी-20 में गहन चर्चा होगी। पीएम मोदी इस सम्मेलन में भारतीय दल का नेतृत्व करेंगे।   जर्मनी के हैम्बर्ग में दुनिया के 20 सबसे बड़ी अर्थव्यवस्था वाले देशों की बैठक होने जा रही है और इसकी सभी तैयारियां पूरी हो चुकी हैं। भारत की तरफ से प्रधानमंत्री नरेंद्र मोदी के नेतृत्व में एक प्रतिनिधिमंडल भी इसमें हिस्सा लेगा, जिसमें नीति आयोग के उपाध्यक्ष, जी-20 में भारत के शेरपा अरविंद पनगढिया और आर्थिक मामलों के सचिव शामिल होंगे। जी-20 में भारत एक बार फिर आतंकवाद का मुद्दा उठाएगा। भारत इस बात का प्रयास भी करेगा कि अंतरारष्ट्रीय आतंकवाद पर व्यापक सम्मेलन के मामले में वैश्विक आम राय कायम हो। 