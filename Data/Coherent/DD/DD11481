दुबई से जुड़े सात सौ करोड़ रुपये के हवाला रैकेट में दिल्‍ली और मुम्‍बई के  कई ठिकानों पर प्रवर्तन निदेशालय के छापे।  प्रवर्तन निदेशालय ने दुबई से जुड़े सात सौ करोड़ रुपये के हवाला रैकेट में दिल्‍ली और मुम्‍बई में कई ठिकानों पर छापे मारे हैं। निदेशालय ने कहा है कि ये छापे दुबई स्थित हवाला कारोबारी पंकज कपूर के व्‍यवसायों और कथित गैर-कानूनी वित्‍तीय लेन-देन से जुड़े हैं। पंकज कपूर के खिलाफ तीन हज़ार सात सौ करोड़ रुपये के एक मामले में प्रवर्तन निदेशालय की छानबीन भी चल रही है। आरंभिक जांच से स्‍पष्‍ट हुआ है कि कपूर की एक भारतीय कंपनी से हवाला के ज़रिए ये कारोबार चलाए जा रहे थे। निदेशालय ने कहा है कि इस सिलसिले में दो चार्टर्ड अकाउंटेंट और एक सीमा शुल्‍क एजेंट के कार्यालयों की भी तलाशी ली जा रही है। इन्‍होंने कथित रूप से फर्जी कंपनियां खोलने, खातों के प्रबंधन और आयात संबंधी दस्‍तावेज़ दाखिल करने में पंकज कपूर की मदद की थी। कपूर ने भारत में ली गई नकद धनराशि विदेशों तक पहुंचाने के लिए पचास से अधिक कंपनियों का इस्‍तेमाल किया। छापों के दौरान उनत्‍तीस लाख उन्‍नीस हज़ार रुपये नकद, हवाला लेन-देन से जुड़े कई आपत्तिजनक दस्‍तावेज़ और एक सौ पचास से अधिक फर्जी कंपनियों की मुहर बरामद की गईं। 