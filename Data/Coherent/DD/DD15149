प्रधानमंत्री नरेंद्र मोदी रविवार को दुबई ओपेरा हाउस में भारतीय लोगों के बीच पहुंचे. उन्होंने यहां अबू धाबी के नजदीक बनने वाले पहले मंदिर की अनुकृति का अनावरण किया. इस ऐतिहासिक मौके पर ओपेरा में बड़ी तादाद में भारतीय मौजूद रहे. प्रधानमंत्री इस मौके पर वसुधैव कुटुंबकम के भारतीय दर्शन को दोहराते हुऐ सद्भाव और शांति की अपील की. साथ ही उन्होंने भारत के विकास के लिए नीतिगत सुधारों में तेज़ी लाने की भी बात कही.  प्रधानमंत्री विदेशी दौरे पर हों और भारतीयों से ना मिले ऐसा मुमकिन भी नहीं. दुबई का ओपेरा हाउस भी गवाह बना प्रधानमंत्री के अपनेपन का. अलग अंदाज और गर्मजोशी के बीच लोगों का उत्साह दोगुना हो गया. मौका भी ख़ास था दरअसल प्रधानमंत्री मोदी ने 'अल वाकबा' में बनने वाले पहले मंदिर की अनुकृति का अनावरण किया. ये मंदिर अबू धाबी के नजदीक बनेगा और 2020 तक बनकर तैयार हो जाएगा. ये 55 हज़ार वर्ग मीटर में पश्चिमी एशिया में पत्थरों से बनने वाला पहला हिंदू मंदिर भी होगा. प्रधानमंत्री संयुक्त अरब अमीरात के क्राउन प्रिंस का धन्यवाद देते हुए इसे मानवता, शांति और सद्भाव के लिए बताया. यूएई ऐसा देश है जहां 33 लाख भारतीय रहते हैं. प्रधानमंत्री ने दोनों देशों के मज़बूत होते संबंधों के साथ भारत की बदलती तस्वीर का भी ज़िक्र किया. प्रधानमंत्री ने कहा कि भारत अब निराशा, हताशा और कुछ नहीं बदलने वाली मनोस्थिति से बाहर आ चुका है. वजह यही है कि वैश्विक पटल पर भारत तेज़ी से विकास कर रहा है. प्रधानमंत्री ने स्पष्ट किया कि अभी लक्ष्य और भी हैं और इन्हें भी हासिल करना बाक़ी है. भारतीय लोगों के बीच प्रधानमंत्री ने 21वीं सदी और ग्लोबलाइजेशन के युग में तेज़ी से बदलाव लाने की बात कही. उन्होंने भरोसा दिलाया कि देश हित के लिए मौजूदा भारतीय सरकार हमेशा श्रेयस्कर फैसले ही करेगी. प्रधानमंत्री के इस दौरे को लोगों ने भारत की बढ़ती अंतरराष्ट्रीय छवि और दोनों देशों के बढ़ते संबंधों के मद्देनज़र अहम करार दिया. गौरतलब है कि प्रधानमंत्री की ये यात्रा दोनों देशों के बीच कई क्षेत्रों में बढ़ते सहयोग और बढ़ते सांस्कृतिक संबंधों की ही बानगी है. 