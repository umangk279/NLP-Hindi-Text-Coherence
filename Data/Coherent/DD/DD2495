भारतीय रेल कोविड-19 के फैलाव को रोकने के लिए किए गए पूरी तरह से लॉकडाउन के दौरान आवश्‍यक वस्‍तुओं और छोटे आकार के पार्सल में अन्‍य माल को लाने-ले जाने के लिए विशेष पार्सल रेलगाडि़यां चलाएगा। इसका उद्देश्‍य माल और चिकित्‍सीय आपूर्ति, उपकरण और खाद्य सामग्री जैसी आवश्‍यक वस्‍तुओं की निर्बाध और सुचारू आपूर्ति श्रृंखला सुनिश्चित करना है।  रेलवे ने आवश्‍यक ई-कॉमर्स प्रतिष्‍ठानों और राज्‍य सरकारों सहित अन्‍य उपभोक्‍ताओं के लिए ऐसे माल को देशभर में तेजी से पहुंचाने के लिए रेलवे पार्सल वेन उपलब्‍ध कराईं हैं। भारतीय रेल पहले से ही मालगाड़ी के जरिए देश के विभिन्‍न भागों में आवश्‍यक वस्‍तुओं को लाने-ले जाने का काम कर रही है जिससे खाद्यान्‍न, खाद्य तेल, नमक, चीनी, कोयला, सीमेंट, दूध, सब्‍जी और फल जैसी आवश्‍यक वस्‍तुओं की बड़ी मात्रा जरूरत को पूरा किया जा रहा है। रेलवे इस महीने की बाईस तारीख से आठ विशेष पार्सल रेलगाडि़यां चला रही है। इसके अलावा बीस मार्गों पर भी विशेष पार्सल रेलगाडि़यां चलाने की योजना है. 