आधार की अनिवार्यता को लेकर सुप्रीम कोर्ट की पांच जजों की बेंच आज करेगी सुनवाई। आधार को जरुरी बनाने और निजता के अधिकार के हनन से जुड़ी याचिकाओं पर होगी सुनवाई।   सुप्रीम कोर्ट की पांच जजों की संविधान पीठ मंगलवार से आधार से जुड़ी याचिकाओं पर सुनवाई करेगी। इसमें आधार की अनिवार्यता को लेकर फैसला किया जाएगा। इन याचिकाओं में याचिकाकर्ताओं ने आधार योजना की वैधता को चुनौती देने के साथ निजता के अधिकार का उल्लंघन बताया है। सुप्रीम कोर्ट की संविधानिक पीठ में मुख्य न्यायाधीश जेएस खेहर, न्यायाधीश जे चेमलेश्वर, एमए बोब्दे, डीआई चंद्रचूड़ और एस अब्दुल नजीर हैं। इस महीने की 12 तारीख को अटॉर्नी जनरल केके वेणुगोपाल और वरिष्ठ वकील श्याम दीवान द्वारा संयुक्त रूप से मामलों को उठाने के बाद आधार से जुड़े मामलों की सुनवाई के लिए सुप्रीम कोर्ट एक पीठ बनाने पर सहमत हुआ था। ये दोनों वकील उन याचिकाओं के संबंध में पेश हुए थे जिनमें विभिन्न जनहित योजनाओं के लिए आधार को अनिवार्य करने के सरकार के कदम को चुनौती दी गई है। 