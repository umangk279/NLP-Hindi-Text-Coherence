प्रधानमंत्री नरेंद्र मोदी 11 अक्टूबर यानी कल, रविवार को स्वामित्व योजना के तहत जमीन के मालिकाना हक का कागज देकर पहले चरण की शुरूआत करेंगे। कहा जा रहा है, ग्रामीण भारत के लिए यह बदलाव लाने वाला कदम साबित होगा। सरकार के इस कदम से चार साल में करीब 6.62 गांवों को फायदा मिलने जा रहा है।  ग्रामीण भारत को सशक्त बनाने और बदलाव के लिए बड़े सुधार के क्रम में प्रधानमंत्री नरेंद्र मोदी, वीडियो कॉन्फ्रेंसिंग के माध्यम से भू-संपत्ति मालिकों को 'स्वामित्व' योजना के अंतर्गत संपत्ति कार्ड वितरित करने की योजना का शुभारंभ रविवार को  करेंगे। इस योजना के अंतर्गत लगभग एक लाख भू-संपत्ति मालिक अपने मोबाइल फोन पर एसएमएस के द्वारा प्राप्त होने वाले लिंक से संपत्ति कार्ड डाउनलोड कर सकेंगे। सरकार के इस महत्वकांक्षी योजना से बडी संख्या में ग्रामीण आत्मनिर्भर बन सकेंगे। इस योजना से  लाभार्थियों में खुशी का माहौल है। इस योजना से देश के  6 राज्यों के 763 गांवों के लोग लाभान्वित होंगे, जिसमें उत्तर प्रदेश के 346, हरियाणा के 221, महाराष्ट्र के 100, मध्य प्रदेश के 44, उत्तराखंड के 50 और कर्नाटक के 2 गांव शामिल हैं।  स्वामित्व योजना केंद्र सरकार के पंचायती राज मंत्रालय द्वारा शुरू की गई एक योजना है। इसके बारे में प्रधानमंत्री ने राष्ट्रीय पंचायती राज दिवस, 24 अप्रैल, 2020 को घोषणा की थी। इस योजना का क्रियान्वयन 4 वर्ष में चरणबद्ध ढंग से किया जाएगा। इसे 2020 से 2024 के बीच पूरा किया जाना है और देश के 6.62 लाख गांवों को कवर किया जायेगा । और एक लाख गावों को आरंभिक चरण (पायलट फेज) में 2020-21 के दौरान कवर किया जाएगा।    