मीडिया समूह में विदेशी निवेश की अनुमति दिलाने के लिए घूस लेने के मामले में पी चिदंबरम के बेटे कार्ति चिदंबरम को 5 दिन की सीबीआई कस्टडी में भेज दिया गया है. कार्ति 6 मार्च तक कस्टडी में रहेंगे.  सीबीआई ने गुरुवार को कार्ति चिदंबरम को दिल्ली की पटियाला हाउस कोर्ट में पेश किया, जहां सीबीआई ने सुनवाई के दौरान कार्ति को जमानत देने का विरोध किया और कोर्ट ने सहमति जताते हुए उनकी कस्टडी बढ़ा दी. इससे पहले बुधवार को कार्ति को सीबीआई की एक दिन की रिमांड पर भेजा गया था. सीबीआई ने कार्ति चिदंबरम को बुधवार को लंदन से लौटने के बाद चेन्नई से गिरफ्तार कर कोर्ट में पेश किया था. एजेंसी का आरोप है कि कार्ति ने मीडिया हाउस में विदेशी निवेश प्रोत्साहन बोर्ड की अनुमति दिलाने के लिए दस लाख डॉलर की घूस मांगी थी. कार्ति चिदंबरम पर आरोप है कि 2007 में जब पी चिदंबरम वित्त मंत्री थे, उस वक्त आईएनएक्स मीडिया कंपनी ने विदेशी निवेश प्रोत्साहन बोर्ड से क्लीयरेंस लेकर 305 करोड़ रुपये विदेशी फंड प्राप्त किए थे. इसके एवज में कार्ति को रिश्वत मिली थी. 