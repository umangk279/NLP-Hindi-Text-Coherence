 अभिनेता रणवीर सिंह की मुख्य भूमिका वाली जोया अख्तर की फिल्म ‘गली बॉय’ को 92वें अकादमी पुरस्कार में अंतरराष्ट्रीय फीचर फिल्म वर्ग में भारत की आधिकारिक प्रविष्टि के तौर पर चयनित किया गया है। फिल्म फेडरेशन ऑफ इंडिया ने शनिवार को इसकी घोषणा की।  फिल्म को इस साल फरवरी में समूचे देश में व्यावसायिक तौर पर रिलीज किया गया था, जिसमें आलिया भट्ट, विजयराज, कल्कि कोचलिन, सिद्धांत चतुर्वेदी, विजय वर्मा और अमृता सुभाष ने अभिनय किया है। इस साल करीब 27 फिल्में दौड़ में थीं लेकिन सर्वसम्मति से ‘गली बॉय’ को चुना गया।’’ जानी मानी अभिनेत्री एवं फिल्मकार अपर्णा सेन इस साल की चयन समिति की अध्यक्ष थीं। रितेश सिधवानी और फरहान अख्तर ने ‘गली बॉय’ का निर्माण किया है जिसमें रणवीर ने एक उभरते हुए रैपर की भूमिका निभायी है। इस साल ‘बर्लिन इंटरनेशनल फिल्म फेस्टीवल’ में फिल्म का वर्ल्ड प्रीमियर किया गया था। 