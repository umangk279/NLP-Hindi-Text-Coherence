अखिल भारतीय आयुर्विज्ञान संस्थान के डाक्टरों ने सिर से जुड़े दो बच्चों को नया जीवनदान दिया है. सिर से जुड़े जग्गा और बलिया का दो साल पहले ऑपरेशन हुआ था. एम्स के 100 डॉक्टरों ने पच्चीस घंटे से ज्यादा समय कर ऑपरेशन किया था. अब ढाई साल के बच्चे घर वापसी के लिए तैयार हैं.  दोनों भाइयों के साथ ओडिशा एम्स के डॉक्टरों की एक टीम भी जाएगी. इन्हें रेल मार्ग के जरिये ले जाया जाएगा. नियमित जांच के लिए भुवनेश्वर स्थित एम्स के डॉक्टरों से पूरी चर्चा हो चुकी है. एम्स प्रबंधन के अनुसार, जग्गा और बलिया अब काफी हद तक स्वस्थ हैं. जुलाई 2017 से एम्स में उपचार करा रहे इन बच्चों की तबियत बीच-बीच में खराब होने के कारण हर बार इनकी घर वापसी की योजना टल जाती थी. कुछ समय पहले ही ओडिशा सरकार की ओर से एक प्रतिनिधिमंडल ने आकर इनकी जांच भी की थी. इसके बाद इन्हें लंबी यात्रा करने योग्य पाया गया है. एम्स के 60 से ज्यादा डॉक्टरों की टीम ने 25 अक्तूबर 2017 को अमेरिका से मंगाए 3डी मॉडल के आधार पर एक दुर्लभ सर्जरी की थी. इन दोनों भाइयों के सिर आपस में जुड़े हुए थे. 