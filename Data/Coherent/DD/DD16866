अमेरिकी खगोल वैज्ञानिकों बैरी बैरिश, किप थोर्ने और रेनर वेस को गुरुत्व तरंगों की खोज के लिए इस साल का भौतिक विज्ञान का नोबेल पुरस्कार देने की घोषणा की गयी है।    उनकी यह खोज गहन ब्रह्मांड के दरवाजे खोलती है। अलबर्ट आइंस्टीन ने करीब एक सदी पहले अपनी सापेक्षता के सामान्य सिद्धांत के तहत गुरुत्व तरंगों का अनुमान लगाया था लेकिन 2015 में ही इस बात का पता लगा कि ये तरंगे अंतरिक्ष-समय में विद्यमान हैं। ब्लैक होल के टकराने या तारों के केंद्र के विखंडन से यह प्रक्रिया होती है। 