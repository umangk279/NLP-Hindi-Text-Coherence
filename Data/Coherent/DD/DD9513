पांच राज्यों में होने वाले विधानसभा चुनावों के लिए प्रचार धीरे-धीरे चरम पर पहुंच रहा है।  प्रधानमंत्री नरेन्द्र मोदी ने भाजपा बूथ कार्यकर्ताओं को संबोधित किया, कांग्रेस ने मध्य प्रदेश के लिए 155 उम्मीदवारों की अपनी पहली सूची जारी कर दी है.    छत्‍तीसगढ़ में भी विधानसभा के दूसरे चरण के चुनाव के नामांकन पत्रों की जांच पूरी हो गई है। पांच नवम्‍बर तक नाम वापस लिये जा सकते हैं। छत्‍तीसगढ़ में विधानसभा चुनाव के दूसरे चरण के तहत जिन 72 सीटों पर 20 नवंबर को मतदान होना है वहां नामांकन जमा करने के आखिरी दिन तक उम्‍मीदवारों ने दो हजार छह सौ से अधिक नामांकन पत्र दाखिल किए। आखिरी दिन ही एक हजार तीन सौ नामांकन पत्र जमा हुए। वर्ष 2013 में हुए पिछले विधानसभा चुनाव में इन 72 सीटों पर एक हजार 82 उम्‍मीदवारों ने नामांकन पत्र दाखिल किए थे। इस बार इन विधानसभा क्षेत्रों में एक करोड़ 53 लाख से अधिक मतदाता हैं जिनमें से करीब 76 लाख महिलाएं हैं। छत्‍तीसगढ़ में विधानसभा की 90 सीटें हैं। चुनाव दो चरणों में 12 और 20 नवम्‍बर को कराये जाएंगे। मध्यप्रदेश में विधानसभा चुनाव के लिए काँग्रेस ने अपनी पहली सूची जारी कर दी है। पहली लिस्ट में पूर्व मुख्यमंत्री दिग्विजय सिंह के बेटे जयवर्द्धन सिंह और कांग्रेस विधायक जीतू पटवारी का नाम शामिल है। 155 उम्मीदवारों के नाम में पूर्व केंद्रीय मंत्री सुरेश पचौरी भोजपुर से चुनाव लड़ेंगे जबकि नेता प्रतिपक्ष अजय सिंह चुरहट से चुनाव मैंदान में उतारा गया है। पूर्व सांसद सज्जन सिंह वर्मा सोनकच्छ  से चुनाव लड़ेंगे. उप नेता प्रतिपक्ष बाला बच्चन राजपुर से चुनाव मैदान में उतारा है जबकि विजय लक्ष्मी साधो को महेश्वर से टिकट मिला है। मध्यप्रदेश की कुल 230 विधानसभा सीटों में 28 नवंबर को मतदान होगा। वहीं चुनावी नतीजे 11 दिसंबर को आएंगे। प्रधानमंत्री नरेंद्र मोदी ने नमो ऐप के माध्यम से 'मेरा बूथ, सबसे मजबूत' कार्यक्रम के तहत टीकमगढ़, सीकर, कोटा, कोरबा और बुलंदशहर के भाजपा बूथ कार्यकर्ताओं से संवाद किया। पार्टी कार्यकर्ताओं को संबोधित करते हुए प्रधानमंत्री नरेंद्र मोदी ने कहा कि देश में पेशवरों और काबिलियत की कमी नहीं है। उन्होंने कहा कि सरकार इसे बढ़ाने के लिए हरसंभव कदम उठा रही है ताकि देश की तरक्की में अपना योगदान दे सके। पीएम ने कहा कि अब एक Virtuous Cycle की शुरुआत हुई है, Potential → Performance → Progress और फिर Higher Potential → Better Performance → More Progress की बात कही। पीएम ने कहा कि यह हम सबके लिए गर्व की बात है कि #EaseOfDoingBusiness में हमारे देश की रैंकिंग एक वर्ष में 100 से ऊपर चढ़कर 77वें नंबर पर आ गई है। प्रधानमंत्री नरेंद्र मोदी ने विपक्षी नेताओं पर झूठ बोलने का आरोप लगाया। उन्होंने कहा कि सरकार को बदनाम करने के लिए विपक्षी नेता दिन भर झूठ बोलने का काम करते हैं। 