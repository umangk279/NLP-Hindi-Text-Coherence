पूरे उत्तर भारत में ठंड का कहर लगातार जारी है। कश्मीर घाटी में भारी बर्फबारी हुई है।  राष्ट्रीय राजधानी दिल्ली में ठंड लगातार कहर बरपा रहा है, यहां शनिवार को न्यूनतम तापमान 4.2 डिग्री सेल्सियस दर्ज किया गया, जो इस मौसम का सबसे कम तापमान है, जबकि घना कोहरा छाये रहने की वजह से सड़क, रेल और हवाई यातायात प्रभावित रहा। पंजाब और हरियाणा में भी हाड़ कंपाने वाली ठंड पड़ रही है,  शीतलहरी के कारण ठिठुरन और बढ़ गई है। इन दोनों राज्यों के ज्यादातर जगहों पर धुंध छायी रही, जिससे यहां यातायात व्यवस्था काफी प्रभावित रही। हरियाणा में अंबाला का न्यूनतम तापमान 5.6 डिग्री सेल्सियस दर्ज किया गया जबकि हिसार का न्यूनतम तापमान 2.6 डिग्री सेल्सियस दर्ज किया, जो सामान्य से चार डिग्री नीचे है। चंडीगढ़ का न्यूनतम तापमान 1.8 डिग्री सेल्सियस रहा। पंजाब के बठिंडा में न्यूनतम तापमान 1.9 डिग्री सेल्सियस दर्ज किया गया, जबकि जालंधर का न्यूनतम तापमान 2.3 डिग्री सेल्सियस रहा। उत्तर प्रदेश में भी कड़कडाती ठंड का प्रकोप जारी है, यहां के कई हिस्सों में धुंध छायी रहा। राजस्थान में इन दिनों ठंड जमकर पड़ रही है, श्रीगंगानगर यहां का सबसे ठंड स्थान रहा, जहां का तापमान 1.9 डिग्री सेल्सियस दर्ज किया गया। राज्य के कई जगहों पर घना कोहरा छाया रहा। जम्मू के ऊचाई वाले क्षेत्रों में पिछले कुछ दिनों से हल्की बर्फबारी हुई है, जबकि भदरवाह और बनिहाल समेत यहां के कई क्षेत्रों में तापमान शून्य डिग्री के नीचे ही रहा। जम्मू-कश्मीर के लद्दाख क्षेत्र के लेह में न्यूनतम तापमान शून्य से 15.6 डिग्री सेल्सियस नीचे दर्ज किया गया जबकि कश्मीर घाटी के ऊचे क्षेत्रों में ताजा बर्फबारी हुई है। कश्मीर के गुलमर्ग, पहलगाम और कई अन्य क्षेत्रों में भी बर्फबारी हुई है। श्रीनगर का न्यूनतम तापमान शून्य से 1.2 डिग्री सेल्सियस नीचे दर्ज किया गया। हिमाचल प्रदेश के कई स्थानों पर पारा शून्य से नीचे रहा। यहां के झीलों, झारनों और नदियों में बर्फ जम गयी है। इसके अलावा बिहार, बंगाल के साथ कई अन्य राज्यों में भी कड़ाके की ठंड पड़ रही है।       