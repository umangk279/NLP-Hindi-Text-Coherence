जापान के प्रधानमंत्री ने कहा कोविड-19 पर नियंत्रण के बिना ओलंपिक खेलों का आयोजन असंभव, टोक्यो ओलंपिक खेलों को जुलाई 2021 तक के लिए टाला गया है।  जापान के प्रधानमंत्री शिंजो अबे ने आज कहा कि अगले साल टोक्यो ओलंपिक खेलों का आयोजन असंभव है जबतक कि कोरोना वायरस महामारी नियंत्रित नहीं हो जाता। उन्होंने कहा कि ओलंपिक खेलों का आयोजन इस प्रकार होना चाहिए जिससे लगे कि मानवता ने इस महामारी के उपर विजय पा ली है अन्यथा इसका आयोजन मुश्किल होगा। गौरतलब हो कि अंतरराष्ट्रीय ओलंपिक समिति और जापान सरकार ने 2020 ओलंपिक खेलों को अगले साल जुलाई तक के लिए टाल दिया है। जापान में आज कोविड-19 के 112 नए मामलों की पुष्टि हुई है।  वहीं अतंरराष्ट्रीय ओलंपिक समिति के सदस्य जॉन कोट्स ने कहा कि टोक्यो ओलंपिक कोविड-19 के लिए वैक्सीन के खोज पर निर्भर नहीं है। उनका यह बयान जापान मेडिकल एसोसिएशन के अध्यक्ष के बयान के बाद आया जिन्होंने मंगलवार को कहा कि कोविड-19 के लिए कारगर वैक्सीन के बिना ओलंपिक खेलों का आयोजन असंभव होगा। वहीं आज जापान के प्रधानमंत्री ने भी इसी बात को दोहराया। टोक्यो ओलंपिक खेलों का आयोजन 23 जुलाई से लेकर 8 अगस्त 2021 में निर्धारित किया गया है। 