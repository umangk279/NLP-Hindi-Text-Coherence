जम्मू-कश्मीर में 13 साल बाद हो रहे स्थानीय निकाय चुनाव का चौथा चरण मंगलवार को संपन्न हो गया. बीते 3 चरणों की ही तरह अधिकांश इलाकों में लोगों ने बढ़चढ़कर वोटिंग में हिस्सा लिया. इन चुनावों को राज्य में सबसे निचले स्तर पर लोकतंत्र को मज़बूत करने की बड़ी पहल के तौर पर देखा जा रहा है.  जम्मू-कश्मीर के शहरी निकाय चुनावों के चौथे और अंतिम चरण में गांदरबल और श्रीनगर में हुए मतदान के साथ ही राज्य में 13 साल बाद हो रहे ये चुनाव संपन्न हो गए. चौथे चरण में  भी आतंकी धमकियों और बहिष्कार की राजनीति की परवाह किए बगैर लोगों ने अपने मताधिकार का इस्तेमाल किया. सुबह 6 बजे शुरू हुआ मतदान शाम 4 बजे तक कड़ी सुरक्षा में हुआ और किसी प्रकार की हिंसा की खबर नहीं आई. मंगलवार को जिन 132 वार्डों में चुनाव होना था, उनमें कई निर्वाचन क्षत्रों में उम्मीदवार निर्विरोध निर्वाचित हुए, जबकि कई में एक भी पर्चा नहीं दाखिल किया गया, लिहाजा 132 वार्डों में से केवल 37 में वोट डाले गए. श्रीनगर और गांदरबल जिलों में मतदाताओं ने 156 उम्मीदवारों की राजनीतिक तकदीर का फैसला किया. कड़ी सुरक्षा व्यवस्था के बीच करीब ढाई लाख वोटरों ने 308 मतदान केंद्रो में वोट डाले. शहरी निकाय चुनावों का एलान पिछले महीने किया गया था. इससे पहले राज्य में 2005 में निकाय चुनाव हुए थे. चुनाव के एलान के बाद दो प्रमुख पार्टियों नेशनल कॉन्फ्रेंस और पीडीपी ने चुनावों के बहिष्कार का एलान किया. आतंकवादियों ने चुनाव में हिस्सा लेने वालों को धमकी दी  लेकिन राज्य के लोगों ने साबित कर दिया कि वो किसी भी धमकी के आगे झुकने वाले नहीं है. केंद्र सरकार ने भी कहा है कि कुछ लोग राज्य में शांति नहीं चाहते हैं लेकिन जनता विकास की राजनीति चाहती है. जम्मू-कश्मीर में शहरी स्थानीय निकाय चुनाव 8-16 अक्टूबर के बीच चार चरणों हुए. राज्य में कुल 17 लाख मतदाता हैं, जिन्होंने 3,372 उम्मीदवारों की किस्मत तय कर दी. राज्य में कुल 1145 वार्डों के लिए चुनाव हुआ. पहले चरण का मतदान 8 तारीख को दूसरे चरण का 10 को और तीसरे चरण का 13 तारीख को हुआ था, जिसमें बड़ी संख्या में लोगों ने मतदान किया. राज्य के लोगों का ये उत्साह बताता है कि राज्य के लोगों की लोकतंत्र में प्रतिबद्धता कितनी मजबूत है. मतगणना 20 अक्टूबर को होगी. 