श्रीलंका के खिलाफ दूसरे टेस्ट मैच में भारत की जीत के हीरो रहे रविंद्र जडेजा बांग्लादेश के शाकिब अल हसन को हटाकर आईसीसी में ऑलराउंडरों की सूची में शीर्ष पर पहुंच गये हैं। वहीं गेंदबाजों की सूची में भी जड़ेजा ने अपना नंबर एक स्थान बरकरार रखा है।    भारत के स्टार खिलाड़ी रवींद्र जडेजा बंगलादेश के शाकिब अल हसन को पछाड़कर आईसीसी की ताजा जारी टेस्ट रैंकिंग में दुनिया के नंबर वन ऑलराउंडर बन गये हैं। जडेजा टेस्ट गेंदबाजों में भी शीर्ष स्थान पर हैं। भारत और श्रीलंका के बीच कोलंबो में खेले गए दूसरे टेस्ट में नाबाद 70 रन बनाने वाले और सात विकेट लेने वाले जडेजा को उनके प्रदर्शन का फायदा मिला और वह शाकिब को पीछे छोड़कर पहली बार टेस्ट ऑलराउंडर्स में शीर्ष पर पहुंच गये हैं। रविंद्र जडेजा के नंबर वन टेस्ट ऑलराउंडर बनने पर कप्तान विराट कोहली ने भी बधाई दी। कोहली ने ट्वीट किया कि हमारे तलवारबाजी के मास्टर को बधाई हो, शाबाश! संयोग से जडेजा जिस मैच में अच्छे प्रदर्शन के जरिए ऑलराउंडरों की सूची में शीर्ष पर पहुंचे हैं उसमें आईसीसी आचार संहिता के उल्लंघन के लिये उन पर एक टेस्ट मैच का प्रतिबंध भी लगाया गया है। कोलंबो में हाल में समाप्त हुए दूसरे टेस्ट मैच में भारत ने पारी और 53 रन से जीत दर्ज की थी और जडेजा को शानदार हरफनमौला प्रदर्शन के लिए मैन ऑफ द मैच चुना गया था। बल्लेबाज़ों की रैंकिग में शीर्ष दस में तीन भारतीय बल्लेबाज़ हैँ। श्रीलंका के खिलाफ कोलंबो टेस्ट मैच में शतक जड़ने वाले चेतेश्वर पुजारा तीसरे स्थान पर पहुंच गये हैं। भारतीय कप्तान विराट कोहली पांचवें स्थान पर बने हुए हैं। वहीं अजिंक्या रहाणे छठे स्थान पर हैँ। इस सूची में स्टीवन स्मिथ शीर्ष पर हैं।  