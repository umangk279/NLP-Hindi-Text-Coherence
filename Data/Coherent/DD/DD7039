जम्मू-कश्मीर में शनिवार को भी सुरक्षाबलों को आतंकवादियों के खिलाफ महत्वपूर्ण सफलता मिली. दक्षिण कश्मीर के पुलवामा और उत्तरी कश्मीर के बारामूला में दो मुठभेड़ हुई, जिनमें 4 आतंकवादी मारे गए.  पहला एनकाउंटर पुलवामा जिले के पंजगाम क्षेत्र में हुआ, जिसमें सुरक्षाबलों ने 3 आतंकी ढेर कर दिए. पुलवामा एनकाउंटर में मारे गए आतंकियों की पहचान जम्मू-कश्मीर पुलिस ने सार्वजनिक की है. इसमें शौकत डार, इरफान वार और मुजफ्फर शेख शामिल हैं. तीनों को हिजबुल का आतंकी बताया गया है. जम्मू-कश्मीर पुलिस के मुताबिक शौकत डार 2018 में सेना के जवान औरंगजेब की हत्या करने वाले आंतकियों में से एक था. इसके अलावा उत्तरी कश्मीर के बारामूला जिले के सोपोर में भी एक आतंकवादी को मार गिराया गया है. शुक्रवार देर शाम खराब मौसम के बीच सुरक्षाबलों के तलाशी अभियान के बीच इलाके में छिपे आतंकियों ने फायरिंग शुरू कर दी, जिसके बाद जवाबी कार्रवाई में एक आतंकवादी मारा गया. 