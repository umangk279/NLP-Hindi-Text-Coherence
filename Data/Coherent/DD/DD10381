दिल्ली एनसीआर में बढ़ते वायु प्रदूषण के खिलाफ सख्त कदम उठाने का काम शुरू हो गया है।   दिल्ली-एनसीआर में ग्रेडेड रिस्पॉन्स एक्शन प्लान यानी GRAP को लागू कर दिया गया है। इसके तहत हवा की गुणवत्ता के स्तर के हिसाब से कदम उठाये जाएंगे। GRAP के लागू होने के बाद अगर हवा का स्तर खराब होता है तो कई प्रकार की गतिविधियां रोक दी जायेगी। फिलहाल, वायु गुणवत्ता 'खराब' श्रेणी में है इसलिए मशीनों से सड़कों की सफाई और भीड़भाड़ वाले इलाकों में अतिरिक्त पुलिस कर्मियों की तैनाती की व्यवस्था लागू की गयी है।  शहर में कचरा जलाने और  डीजल से चलने वाले जेनरेटर पर रोक लग गयी है ।  हालांकि एनसीआर में जेनरेटर चलाने की छूट रहेगी ।  साथ ही ईंट भट्टों पर प्रदूषण नियंत्रण उपाय भी लागू किए जा रहे हैं । अगर वायु प्रदूषण की स्थिति और बिगड़कर 'बहुत खराब श्रेणी' में जाती है तो पार्किंग शुल्क तीन-चार गुना बढाने तथा मेट्रो तथा बसों के फेरे बढाने जैसे अतिरिक्त उपाय किये जाएंगे। 