भारतीय अंतरराष्ट्रीय फिल्म महोत्सव के 50वें संस्करण का आयोजन 20 से 28 नवंबर के बीच गोवा में आयोजित किया जाएगा. समारोह के अंतरराष्ट्रीय प्रतियोगिता खंड के लिए फिल्मों और ज्यूरी की घोषणा कर दी गई है. हर साल आयोजित होने वाला भारतीय अंतरराष्‍ट्रीय फिल्‍म महोत्‍सव इस मायने में विशेष है कि इस बार यह अपनी स्‍वर्ण जयंती मना रहा है.  भारतीय अंतरराष्ट्रीय फिल्म महोत्सव यानि आईएफएफआई अपना स्वर्ण जयंती संस्करण मना रहा है. समारोह के लिए तैयारियां जोरों पर चल रही हैं. समारोह के अंतरराष्ट्रीय प्रतियोगिता खंड के लिए फिल्मों और ज्यूरी की घोषणा कर दी गई है. सिनेमेटोग्राफर और एकेडमी आफ मोशन पिक्चर आर्ट्स एंड साइंस के पूर्व अध्यक्ष जॉन बैले अंतरराष्ट्रीय ज्यूरी की अध्यक्षता करेंगे. कान्स अंतरराष्ट्रीय ज्यूरी 2019 के सदस्य और फ्रांस के फिल्म निर्माता रॉबिन काम्पिलो, चीन के प्रसिद्ध फिल्म निर्माता जांग यांग और ब्रिटेन की लायने रॉमसे सह ज्यूरी होंगे. प्रसिद्ध फिल्म निर्माता रमेश सिप्पी अंतरराष्ट्रीय ज्यूरी में भारतीय सदस्य होंगे. महोत्सव में प्रतिष्ठित गोल्डन पीकॉक पुरस्कार पाने के लिए 20 देशों का प्रतिनिधित्व करने वाली 15 फिल्मों के बीच कड़ा मुकाबला होगा. इन फिल्मों का चयन सात सौ से अधिक फिल्मों के बीच से किया गया है. महोत्सव में अनंत नारायण महादेवन निर्देशित मराठी फिल्म Mai Ghat: Crime No. 103/2005 और लिजो जोस पेलीसरी निर्देशित मलयालम फिल्म जलीकट्टू दो ऐसी फिल्में हैं, जो भारत का प्रतिनिधित्व करेंगी. समारोह 20 से 28 नवंबर के बीच गोवा के पणजी में आयोजित किया जाएगा. हर साल आयोजित होने वाला भारतीय अंतरराष्‍ट्रीय फिल्‍म महोत्‍सव इस मायने में विशेष है कि इस बार यह अपनी स्‍वर्ण जयंती मना रहा है. इसके पैनोरमा खंड में 76 देशों की 200 से अधिक बेहतरीन फिल्‍में, 26 फीचर फिल्‍में और 15 गैर फीचर फिल्‍में प्रदर्शित की जाएंगी. महोत्‍सव में विभिन्‍न भाषाओं की 12 ऐसी प्रमुख फिल्‍में भी दिखाई जाएंगी, जो अपने पचास वर्ष पूरी कर चुकी हैं. स्वर्ण जयंती संस्करण में लगभग 10,000 लोगों और फिल्म प्रेमियों के हिस्सा लेने की उम्मीद है. भारतीय पैनोरमा आईएफएफआई का एक प्रमुख हिस्सा है, जो सर्वश्रेष्ठ समकालीन भारतीय फीचर और गैर-फीचर फिल्मों का प्रदर्शन करता है. अभिषेक शाह द्वारा निर्देशित गुजराती फिल्म 'हेलारो' को भारतीय पैनोरमा 2019 की उद्घाटन फीचर फिल्म के लिए चुना गया है. आशीष पांडे द्वारा निर्देशित फिल्म 'नूरेह' को भारतीय पैनोरमा 2019 की उद्घाटन गैर-फीचर फिल्म के रूप में चुना है. इस दौरान दादा साहब फाल्के पुरस्कार विजेता अमिताभ बच्चन को सिनेमा में उत्कृष्ट योगदान को सम्मान दिया जाएगा और 50वें संस्करण में उनकी प्रभावशाली तथा मनोरंजक फिल्मों के एक पैकेज के माध्यम से इसका जश्न मनाया जाएगा. महोत्‍सव का उद्देश्‍य दुनियाभर की फिल्‍मों को एक ऐसा साझा मंच प्रदान करना है, जहां उन्‍हें फिल्‍म निर्माण की कला में उत्‍कृष्‍टता के लिए सम्‍मानित होने का मौका मिल सके. यह फिल्‍म महोत्‍सव देश का सबसे प्रतिष्ठित महोत्‍सव है साथ ही यह एशिया में कहीं भी आयोजित होने वाला पहला अंतरराष्‍ट्रीय फिल्‍म महोत्‍सव है. 