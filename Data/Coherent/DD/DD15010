आतंकवाद के मुद्दे पर बेनकाब हो चुका पाकिस्तान लगातार घिरता जा रहा है, तो पूरी दुनिया भी उस पर दबाव बढ़ा रही है कि वो अपनी आतंक परस्त नीति को छोड़े. ताजा मामले में अमेरिका ने कहा है कि वो पाक की आतंक के ख़िलाफ़ लड़ाई से संतुष्ट नहीं है.  आतंकवाद के खिलाफ कार्रवाई को लेकर पाकिस्तान पर अमेरिका का दबाव लगातार बढ़ता ही जा रहा है. अमेरिका ने कहा है कि वो आतंक के खिलाफ पाक द्वारा की गई कार्रवाई को लेकर संतुष्ट नहीं है. पिछले साल अगस्त में राष्ट्रपति ट्रंप द्वारा घोषित दक्षिण एशिया नीति को लेकर पत्रकारों द्वारा पूछे गए एक सवाल के जवाब में व्हाइट हाउस के डिप्टी प्रेस सेक्रेटरी राज शाह ने कहा कि पहली बार पाकिस्तान को उसके किए को लेकर जवाबदेह बनाया गया है. इस बीच अमेरिकी रक्षा विभाग यानि पेंटागन ने अफगानिस्तान में भारत द्वारा किए जा रहे विकास कार्यों की तारीफ की है. पेंटागन ने ये भी कहा है कि भारत, अफगानिस्तान में विमानिकी क्षेत्र में भी अमेरिका की मदद करेगा. दरअसल इस महीने की शुरुआत में ही अमेरिका ने ट्रंप प्रशासन की दक्षिण एशिया नीति में भारत के अहम रोल की बात दुहराई थी. पेंटागन ने भी बीते साल इस बात की तस्दीक की थी कि अफगानिस्तान को लेकर भारत इस क्षेत्र में सबसे विश्वसनीय सहयोगी है. गौरतलब है कि अमेरिका और भारत दोनों ही देशों ने आतंकवाद का सफाया करने के लिए पाकिस्तान से अपील की है. इस बीच पेरिस में फाइनेंशियल एक्शन टास्क फोर्स यानि एफएटीएफ की बैठक में अंतर्राष्ट्रीय आतंकवाद के वित्त पोषण करने वाले देशों की सूची में पाकिस्तान को शामिल करने पर फैसला संभव है. एफएटीएफ एक अंतरराष्ट्रीय संगठन है, जो विभिन्न देशों के बीच धनशोधन और आतंकवाद के वित्त पोषण जैसे मामलों को देखता है. अगर एफएटीएफ की बैठक में पाकिस्तान को ग्रे लिस्ट में शामिल कर लिया जाता है तो आर्थिक तौर पर पाकिस्तान को काफी नुकसान होगा. पाकिस्तान के साथ व्यापार करने की इच्छुक अंतरराष्ट्रीय कंपनियां, बैंक और ऋण देने वाली अन्य संस्थाएं वहां निवेश करने से पहले कई बार सोचेंगी. ऐसे में इसका सीधा असर पाकिस्तान की अर्थव्यवस्था पर होगा. 