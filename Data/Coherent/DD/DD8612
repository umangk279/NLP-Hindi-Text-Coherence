प्रधानमंत्री नरेंद्र मोदी ने गुरुवार को प्रतिभाशाली बच्चों से मुलाक़ात की. इन बच्चों ने शिक्षा, नवाचार और सामाजिक कार्यों में सराहनीय कार्य किया है. इन्हें प्रधानमंत्री राष्ट्रीय बाल पुरस्कार-2019 से पुरस्कृत किया गया है. प्रधानमंत्री ने इस मुलाक़ात में कहा कि पुरस्कार बच्चों को अलग पहचान देने का मौका देता है साथ ही दूसरे बच्चों के लिए प्रेरणा का काम करता है. प्रधानमंत्री ने इन बच्चों से प्रकृति के साथ जुड़े रहने का आग्रह किया.  ख़ुशी हरेक के पास है लेकिन पहलू सबका अपना-अपना है. प्रधानमंत्री से मुलाक़ात का समय भले छोटा ही सही लेकिन नन्ही आंखों के सपनों के लिए बड़ा था. इस मुलाक़ात में हौसले को परवाज़ कुछ यूं मिली कि सभी के पास अपने नए संकल्प, मज़बूत इरादे और कुछ नया करने का जुनून जुड़ गया. प्रधानमंत्री राष्ट्रीय बाल पुरस्कार दो श्रेणियों में दिए जाते हैं- बाल शक्ति पुरस्कार व्यक्तिगत श्रेणी में और वहीं बाल कल्याण पुरस्कार संस्थाओं या किसी व्यक्ति को, जो बच्चों के हितों के लिए काम कर रहे हों. महिला और बाल विकास मंत्रालय ने इस बार 26 बच्चों को बाल शक्ति पुरस्कार के लिए चुना था. ये नवाचार, शैक्षिक, खेल, कला, संस्कृति और सामाजिक क्षेत्र में काम करने के लिए बच्चों को दिए जाते हैं. राष्ट्रीय चयन समिति ने बाल कल्याण पुरस्कार श्रेणी में 2 व्यक्तिगत और 3 संस्थाओं को चुना है. 