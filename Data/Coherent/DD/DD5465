पूर्व चैम्पियन मीराबाई चानू थाईलैंड में 18-27 सितंबर तक होने वाली भारोत्तोलन विश्व चैम्पियनशिप में भारत की सात सदस्यीय टीम की अगुवाई करेंगी.  विश्व चैम्पियनशिप टोक्यो ओलंपिक 2020 के लिए क्वालीफाइंग टूर्नामेंट है. थाईलैंड में अभ्यास कर रही टीम में चार महिलाएं और तीन पुरुष हैं. राष्ट्रीय कोच विजय शर्मा ने कहा, ‘‘यह हमारा कोर ओलंपिक ग्रुप है. उन्हें टोक्यो के लिए छह क्वालीफाइंग टूर्नामेंट खेलने हैं, जिनमें विश्व चैम्पियनशिप शामिल है.’’ उन्होंने कहा, ‘‘हमने कोर ग्रुप में कुछ युवाओं को शामिल किया है, ताकि उन्हें अनुभव मिल सके. इससे हम भविष्य के लिए अच्छे भारोत्तोलक तैयार कर सकेंगे.’’ अमेरिका में 2017 में विश्व चैम्पियनशिप में 48 किलो वर्ग में स्वर्ण जीतने वाली मीराबाई भारत की पदक उम्मीद है. वह पिछले साल चोट के कारण बाहर रही थीं. उसके बाद इस साल फरवरी में शानदार वापसी करते हुए ईजीएटी कप में स्वर्ण पदक जीता. वह एशियाई चैम्पियनशिप में मामूली अंतर से पदक से चूक गईं. टोक्यो ओलंपिक 2020 के लिए क्वालीफिकेशन प्रक्रिया के तहत भारोत्तोलकों का प्रदर्शन 18 महीने के भीतर छह टूर्नामेंटों में देखा जाएगा, जिनमें से चार सर्वश्रेष्ठ नतीजे मानदंड होंगे. टीम इस प्रकार है: पुरुष: जेरेमी लालरिनुंगा (67 किलो), अचिंता एस (73 किलो), अजय सिंह (81 किलो) महिला: मीराबाई चानू (49 किलो), जिल्ली डालाबेहेरा (45 किलो), स्नेहा सोरेन (55 किलो), राखी हलधर (64 किलो) 