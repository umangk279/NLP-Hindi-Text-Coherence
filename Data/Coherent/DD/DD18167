जिस तरह हरिद्वार के हर की पैड़ी में अविरल और निर्मल गंगा बहती है, उसी तरह अब अयोध्या में अविरल सरयू बह रही है। लोग इसका श्रेय मुख्यमंत्री आदित्यनाथ योगी को दे रहे हैं। जिन्होंने अपने सौ दिन के कार्यकाल में राम की पैड़ी को सुंदर बना दिया।   अयोध्या में राम की पैड़ी पर होने वाली सरयू आरती में अब श्रद्धालु अधिक आने लगे हैं। सरयू का पानी अब पहले से साफ हो गया है और अविरल बह रहा है। पहले लोग इस पानी में नहाना तो दूर आचमन करने से भी कतराते थे। लेकिन अब स्थिति बदल गई है। मुख्यमंत्री आदित्यनाथ ने सत्ता संभालते ही सिंचाई मंत्री को निर्देश दिया था कि राम की पैड़ी को उसकी पहचान मिलनी चाहिए। जिसका असर देखा जा सकता है। अब तो यहां तुलसी स्मारक भवन में होने वाली रामलीला को भी संजीवनी मिल गई है। समाजवादी सरकार में बजट की कमी के कारण रामलीला का मंचन बंद हो गया था। सरकार के इस काम की अब चारों ओर तारीफ हो रही है। सरकार इस कोशिश में जुट गई है कि राम की पैड़ी में पानी की कभी कमी न रहे। इसके लिए कुछ खास प्रोजेक्ट बनाए जा रहे हैं। सरयू की खूबसूरती अब कई गुना बढ़ गई है। अयोध्या के चाहे आम लोग हों या साधु, संत, महंत और धर्माचार्य सभी सरकार की इस कोशिश से खुश हैं। 