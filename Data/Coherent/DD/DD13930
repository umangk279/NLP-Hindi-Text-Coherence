प्रधानमंत्री नरेंद्र मोदी ने कांग्रेस नीत विपक्ष पर करारा हमला करते हुए कहा बड़े-बड़े घोटाले करने वालों ने हांथ मिलाया है। प्रधानमंत्री ने कहा काले धन के खिलाफ हमारी लड़ाई ने कट्टर दुश्मनों को भी एक साथ कर दिया है। वहीं प्रधानमंत्री ने कहा यूपीए सरकार का रिमोट कंट्रोल एक परिवार के पास ही था।    ओडिशा के कटक की रैली में प्रधानमंत्री ने विपक्ष पर हमला बोला। उन्होंने कहा कि परिवारवाद की राजनीति विपक्ष का मूल मंत्र है। प्रधानमंत्री ने आरोप लगया कि भ्रष्टाचार के मामलों से बचने के लिए विपक्ष एकजुट हो रहा है।  प्रधानमंत्री नरेंद्र मोदी का कांग्रेस पार्टी पर जोरदार हमला... ओडिशा के कटक में एक रैली के दौरान पीएम मोदी ने ना सिर्फ दशकों तक देश पर शासन करनेवाले फैमिली फर्स्ट पार्टी को बल्कि समूचे विपक्ष को निशाने पर लिया। और ये राजनैतिक संदेश इसलिए और भी अहम हो जाता है क्योंकि इसे देने के लिए उन्होंने एक गैर भाजपा शासित राज्य ओडिशा को चुना। केंद्र सरकार की चौथी वर्षगांठ पर सीधे जनता से मुखातिब पीएम मोदी ने कहा कि उनकी सरकार जनपथ से नहीं बल्कि जनमत से चलती है। प्रधानमंत्री ने कांग्रेस पर ये आरोप लगाया कि उन्होंने राष्ट्र के निर्माण में महात्मा गांधी, सरदार पटेल और सुभाष चंद्र बोस के अलावा भगत सिंह और चंद्रशेखर आजाद जैसे क्रांतिकारी नेताओं के त्याग को भुलाते हुए देश में भ्रष्ट व्यवस्था को बढ़ावा दिया। विपक्ष के उभरते गठजोड़ को अवसरवादी करार देते हुए पीएम मोदी ने कहा कि जमानत पर चल रहे या घोटालों का आरोप झेल रहे लोग खुद को और अपने परिवार को बचाने के लिए एकजुट हो रहे हैं। प्रधानमंत्री ने स्वार्थ सिद्धी के लिए हो रही इस विपक्षी एकजुटता को आड़े हाथों लेते हुए कहा कि ऐसे लोग देश के विकास से ज्यादा अपनी और अपनी पार्टी के विकास के लिए, किसी भी हद तक जा सकते हैं। प्रधानमंत्री मोदी ने रैली के दौरान एक ओर जहां विपक्ष को जोरदार तरीके से घेरा तो वहीं दूसरी ओर उन्होंने अपने सरकार के कामकाज का लेखाजोखा भी रखा। दरअसल केंद्र सरकार की उपलब्धियां सुशासन को लेकर मोदी सरकार की  प्रतिबद्धता को बयान करती है। ऐसे में सुशासन के मोर्चे पर पिछली सरकार की विफलताओं की लंबी फेहरिस्त के मुकाबले  मोदी सरकार की कामयाबी  ने एनडीए को साल 2019 में  आम चुनावों से पहले एक बेहद ही मजबूत प्लैटफॉर्म दे दिया है। 