राष्ट्रपति रामनाथ कोविन्द ने मनीला में भारत-फिलीपींस व्यापार और चौथे आसियान-भारत व्यापार सम्मेलन को संबोधित किया. राष्ट्रपति ने कहा कि फिलीपींस आसियान क्षेत्र में भारत का स्वाभाविक सहयोगी है. उन्होंने दोनों देशों के बीच व्यापार संबंधों को मजबूत करने पर भी जोर दिया.  राष्ट्रपति ने कहा कि आसियान-भारत व्यापार सहयोग में 19 प्रतिशत की वृद्धि हुई है और 2022 तक भारत का आसियान के बीच व्यापार 200 बिलियन अमेरिकी डॉलर तक पहुंचने की संभावना है. इससे पहले राष्ट्रपति ने मनीला में उन बच्चों के अभिभावकों से बातचीत की जिन्होंने फिलीपींस-भारत बाल चिकित्सा लीवर ट्रांसप्लांट प्रोग्रेस के अंतर्गत भारत में लिवर ट्रांसप्लांट कराया है. इस अवसर पर राष्ट्रपति कोविन्द ने कहा कि भारत इस नेक काम में फिलीपींस का आगे भी सहयोग करना चाहता है क्योंकि यह मानवता की सेवा करने का एक बड़ा जरिया है. राष्ट्रपति कोविन्द ने ट्विटर पर कहा कि मुझे खुशी है कि फिलीपींस के साथ भारत के मजबूत संबंध लोगों की जरूरतों और जीवनदायी परियोजनाओं को अपने दायरे में ला रहे हैं. उन्होंने कहा कि भारतीय चिकित्सा संस्थान अपने समकक्ष संस्थाओं के साथ फिलीपींस में प्रत्यारोपण की लागत को कम करने की दिशा में काम कर रहा है. 