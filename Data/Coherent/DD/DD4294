महाराष्ट्र में शनिवार सुबह भारतीय राजनीति का सबसे बड़ा उलटफेर देखने को मिला। शनिवार सुबह बीजेपी ने एनसीपी के साथ मिलकर सरकार बना ली। प्रधानमंत्री नरेंद्र मोदी, गृह मंत्री अमित शाह और भाजपा के कार्यकारी अध्यक्ष जे पी नड्डा ने सरकार गठन करने पर दोनों नेताओं को बधाई दी।  महाराष्ट्र से राष्ट्रपति शासन हट गया है और वहां नई सरकार का गठन हो गया है। आज महाराष्ट्र में दूसरी बार भाजपा विधायक दल के नेता देवेंद्र फडणवीस ने राजभवन में महाराष्ट्र के मुख्यमंत्री पद की शपथ ली। खास बात ये है कि एनसीपी नेता और शरद पवार के भतीजे अजित पवार उप मुख्यमंत्री बनाए गए हैं। प्रधानमंत्री नरेंद्र मोदी, गृह मंत्री अमित शाह और भाजपा के कार्यकारी अध्यक्ष जे पी नड्डा ने सरकार गठन करने पर दोनों नेताओं को बधाई दी है और उम्मीद जताई है कि दोनों नेता महाराष्‍ट्र के बेहतर भविष्‍य के लिए मिलकर काम करेंगे। भाजपा को जहां इस चुनाव में 105 सीट पर जीत मिली है वहीं एनसीपी को 54 सीट पर विजय हासिल हुई है। इस तरह से दोनों दलों के पास सदन में बहुमत हासिल करने के लिए जरूरी आंकड़ा यानि 159 विधायक हैं। हालांकि 24 अक्टूबर को आए विधानसभा चुनाव के नतीजों में भाजपा-शिवसेना गठबंधन को साफ जनादेश मिला था, जिसके बाद शिवसेना मुख्यमंत्री पद के लिए 50-50 फॉर्मूले की जिद पर अड़ गई। भाजपा ने हर बार शिवसेना के अड़ियल रवैये पर कहा कि गठबंधन के वक्त ऐसा कोई वादा पार्टी की ओर से किया ही नहीं गया था। जिसके बाद कोई दल सरकार नहीं बना पाया और प्रदेश में राष्ट्रपति शासन लगाने की नौबत आ गई। शपथ लेने के बाद मुख्यमंत्री फडणवीस ने कहा है कि शिवसेना ने जिस तरह जनादेश का अपमान किया और फिर खिचड़ी सरकार बनाने की कोशिश में जुट गई, उसके बाद राज्य की जनता के भले के लिए भाजपा को ये कदम उठाना पड़ा। फडणवीस ने दावा किया है कि वो सदन में बहुमत हासिल कर लेंगे। महाराष्ट्र के उप मुख्यमंत्री अजित पवार के अनुसार, महाराष्ट्र के किसान समेत राज्य में कई ऐसे मुद्दे थे जिनके लिए स्थाई सरकार की जरूरत थी और इसीलिए उन्होंने भाजपा का साथ दिया। 24 अक्‍टूबर को आए चुनाव नतीजों में बीजेपी को 105 तो शिवसेना को 56 सीटों पर जीत हासिल हुई है। 288 सदस्‍यीय विधानसभा में सरकार बनाने के लिए 145 विधायक चाहिए। एनसीपी के कुल 54 विधायक हैं जबकि कांग्रेस के 44 विधायक हैं। एनसीपी के 22 विधायकों ने अगर बीजेपी को समर्थन दिया तो बीजेपी के कुल विधायकों की संख्‍या 127 पहुंच रही है। बीजेपी को बहुमत साबित करने के लिए अभी और विधायकों की जरूरत पड़ेगी।    