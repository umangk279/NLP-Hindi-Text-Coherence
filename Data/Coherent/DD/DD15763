भारत ने श्रीलंका को इंदौर में खेले गए दूसरे टी20 मैच में 88 रन से हरा दिया है. इसी के साथ भारत ने तीन मैचों की सीरीज में 2-0 की अजेय बढ़त बना ली है. भारत ने पहले बल्लेबाज़ी करते हुए रोहित शर्मा के तूफानी 118 और केएल राहुल के 89 रनों की बदौलत 5 विकेट पर 260 रन बनाए. जवाब में श्रीलंका की टीम 17.2 ओवर में 172 रन ही बना पाई. रोहित शर्मा को मैन ऑफ़ द मैच घोषित किया गया.  श्रीलंका के ख़िलाफ़ टी20 सीरीज़ अपने नाम करने के इरादे से भारतीय क्रिकेट टीम शुक्रवार को इंदौर के होलकर स्टेडियम में मैदान पर उतरी. टॉस हारने के बाद क्रीज पर उतरे रोहित शर्मा और केएल राहुल ने पहले चार ओवर में परिस्थितियों को समझने की कोशिश की. दोनों ने पावरप्ले के छह ओवर में 59 रन बनाए. भारत ने पहले दस ओवर में बिना किसी नुकसान के 117 रन बनाए, जो शुरुआती दस ओवर में उसका सर्वोच्च स्कोर है. रोहित ने श्रीलंकाई कप्तान परेरा के एक ओवर में चार छक्के लगाए. मैथ्यूज के अगले ओवर में रोहित ने चौका जड़कर टी20 अंतरराष्ट्रीय में अपना दूसरा शतक पूरा करने के साथ ही सबसे तेज़ शतक के विश्व रिकॉर्ड की बराबरी की. उन्होंने 35 गेंद पर शतक पूरा किया. इससे पहले डेविड मिलर ने 35 गेंद पर शतक लगाया था. रोहित अंतरराष्ट्रीय टी20 में दो शतक लगाने वाले पहले भारतीय बल्लेबाज़ भी बने. वो 118 रन बनाकर आउट हुए. आउट होने से पहले उन्होंने पहले विकेट के लिए राहुल के साथ 165 रन की साझेदारी की. राहुल ने इसके बाद प्रदीप की गेंद पर चौका लगाकर अपना लगातार दूसरा अर्धशतक पूरा किया. राहुल के पास भी शतक पूरा करने का मौका था लेकिन वो 89 रन बनाकर आउट हो गए. धोनी ने 28 रन का योगदान दिया. भारत ने आखिरी दो ओवरों में धोनी, हार्दिक पंड्या और श्रेयस अय्यर के विकेट गंवाए, जिससे कारण टीम ऑस्ट्रेलिया के तीन विकेट पर 263 रन के रिकॉर्ड को तोड़ने से चूक गई. इस तरह भारत ने 5 विकेट पर 260 रन बनाए. 261 रन के विशाल लक्ष्य का पीछा करने उतरी श्रीलंका को डिकवेला और थरंगा ने तेज़ शुरुआत देने की कोशिश की. हालांकि डिकवेला 19 गेंद पर 25 रन बनाकर उनादकट की गेंद पर आउट हो गए. तीसरे नंबर पर कुसल परेरा ने थरंगा के साथ मिलकर तेज़ी से रन बनाए और टीम का  स्कोर 100 के पार ले गए. इस बीच परेरा ने अपना अर्धशतक पूरा किया. थरंगा को 47 के स्कोर पर चहल ने अपनी ही गेंद पर कैच आउट किया. इसके बाद कुलदीप यादव ने परेरा को 77 पर आउट कर टीम को बड़ी सफलता दिलाई. इसी ओवर में कुलदीप ने कप्तान थिसारा परेरा और गुनारत्ने को शून्य पर आउट करने में सफलता पाई. अगले ओवर में चहल ने डिसिल्वा और सदीरा को लगातार 2 गेंदों पर पवेलियन भेजने में सफलता पाई. 9वें विकेट के रूप में चमीरा को 172 के स्कोर पर बोल्ड करके भारत ने मुक़ाबले को 88 रन से अपने नाम कर लिया. एंजलो मैथ्यूज़ चोटिल होने के कारण बल्लेबाज़ी करने नहीं आ पाए. इसी के साथ भारत ने 3 मैचों की सीरीज़ में 2-0 की अजेय बढ़त बना ली है. 