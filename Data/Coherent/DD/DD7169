लोकसभा चुनाव के शेष दो चरणों के लिए प्रचार चरम पर। प्रधानमंत्री नरेंद्र मोदी करेंगे हरियाणा और दिल्ली में चुनावी रैली, वहीं कांग्रेस अध्यक्ष राहुल गांधी मध्य प्रदेश में करेंगे प्रचार, सपा-बसपा की आजमगढ़ में संयुक्त रैली आज।  लोकसभा चुनाव के छठें और सातवें चरण के लिए चुनाव प्रचार तेज हो गया है। प्रधानमंत्री नरेंद्र मोदी हरियाणा और दिल्ली में चुनावी रैलियों को संबोधित करेंगे। पहले प्रधानमंत्री नरेंद्र मोदी हरियाणा के फतेहाबाद और कुरूक्षेत्र में रैलियों को संबोधित करेंगे। उसके बाद प्रधानमंत्री आज दिल्ली के ऐतिहासिक रामलीला मैदान में रैली करेंगे। राजधानी दिल्ली की सभी 7 सीटों पर लोकसभा चुनाव के छठे चरण में मतदान होना है. इस बार यहां आम आदमी पार्टी, बीजेपी और कांग्रेस में त्रिकोणीय मुकाबला है. 2014 के लोकसभा चुनाव में बीजेपी ने दिल्ली की सभी सात सीटों पर जीत हासिल की थी। भाजपा अध्यक्ष अमित शाह झारखंड में चुनाव प्रचार करेंगे। बाद में अमित शाह का भोपाल में पार्टी उम्मीदवार साध्वी प्रज्ञा के समर्थन में चुनावी रैली करने का कार्यक्रम है।  वहीं कांग्रेस अध्यक्ष राहुल गांधी मध्य प्रदेश में चुनाव प्रचार करेंगे। राहुल गांधी मध्य प्रदेश के भिंड, मुरैना और ग्वालियर में चुनावी जनसभा करेंगे।  उत्‍तर प्रदेश में भाजपा, कांग्रेस, समाजवादी पार्टी, बसपा और राष्‍ट्रीय लोकदल समेत सभी प्रमुख दलों ने लोकसभा चुनाव के बाकी के दो चरणों के लिए चुनाव प्रचार तेज कर दिया है। विभिन्‍न राजनीतिक दलों के नेता राज्‍य के कई शहरों और ग्रामीण क्षेत्रों में जनसभाएं कर रहे हैं। सपा और बसपा उत्तर प्रदेश के आजमगढ़ में संयुक्त चुनावी रैली करेगी।  