प्रधानमंत्री नरेंद्र मोदी और जॉर्डन के किंग अब्दुल्ला बिन अल हुसैन ने गुरुवार को एक सुर में आतंकवाद को खत्म करने की बात कही. इस मौके पर जॉर्डन के शाह अब्दुल्ला द्वितीय बिन अल हुसैन ने कहा कि धर्म सभी से प्रेम करना सिखाता है,  उन्होंने कहा कि कट्टरपंथ चिंता का विषय है, मानवीयता और इंसानियत ही दुनिया की बुनियाद है. पीएम मोदी ने कहा कि आतंकवाद पर हम काबू पाने में सक्षम हैं. दहशतगर्ती से लड़ना किसी के खिलाफ नहीं है. मुस्लिम युवाओं के एक हाथ में कुरान तो दूसरे हाथ में कंप्यूटर होना चाहिए.  दिल्ली के विज्ञान भवन में जॉर्डन के शाह अब्‍दुल्‍ला द्वितीय बिन अल हुसैन के साथ पीएम मोदी ने 'ए थिंकिंग पर्सन्स गाइड टू इस्लाम' नाम की जिस पुस्तक का विमोचन किया वो इस्लाम को समझने और उसके बारे में पूरी विस्तृत जानकारी हासिल करने का एक अहम साधन है. ये किताब खास तौर से ऐसे युवाओं को इस्लाम की विचारधारा के बारे में जानकारी देती है, जो अब तक उसे सही तरीके से नहीं समझ सके हैं. इस मौके पर 'इस्‍लामिक विरासत- समझ और उदारवाद को बढ़ावा' विषय पर आयोजित सम्मेलन को पीएम मोदी के साथ ही शाह अब्‍दुल्‍ला द्वितीय ने भी संबोधित किया. पीएम ने दुनिया भर में फैले आतंकवाद का जिक्र किया और कहा कि इंसानियत के खिलाफ दरिंदगी का हमला करने वाले शायद यह नहीं समझते कि नुकसान उस मजहब का होता है, जिसके लिए खड़े होने का वो दावा करते हैं, उन्होंने कहा कि आतंकवाद के खिलाफ लड़ाई किसी मजहब के खिलाफ नहीं बल्कि विचारधारा के खिलाफ है. जॉर्डन के शाह अब्‍दुल्‍ला द्वितीय ने भी पीएम के विचार से सहमति जताई और कहा कि आतंकवाद के खिलाफ वैश्विक लड़ाई किसी धर्म के बीच नहीं है बल्कि धर्म के खिलाफ दुष्प्रचार और घृणा फैलाने वाले उग्रवादी समूहों के खिलाफ है. भारत की धार्मिक और सांस्कृतिक विविधिता की चर्चा करते हुए पीएम ने बताया कि कैसे  दुनिया के सभी बड़े धर्म भारत के पालने में पले-बढ़े हैं और यहीं से अमन और मोहब्बत के पैग़ाम की ख़ुशबू सारी दुनिया में फैली है. भारत को गंगा-जमुनी संस्कृति का प्रवेश द्वार बताते हुए पीएम ने कहा भारत और भारतीयों ने सारी दुनिया को एक परिवार मानकर उसके साथ अपनी पहचान बनाई है और उसे अपनी विरासत की विविधता पर गर्व है. प्रधानमंत्री ने भी भारत के लोकतंत्र की विशेषता गिनाई और कहा कि ये एक राजनैतिक व्यवस्था ही नहीं बल्कि समानता, विविधता और सामंजस्य का मूल आधार है. पीएम ने अपनी सरकार के सबका साथ सबका विकास के मंत्र को दोहराते हुए कहा कि देश की तकदीर हर नागरिक की तरक्की से जुड़ी है. उन्होंने मुस्लिम युवाओं में शिक्षा पर जोर देते हुए कहा कि  समग्र विकास तभी संभव है जब मुस्लिम युवाओं के एक हाथ में कुरान शरीफ़ हो तो दूसरे में कंप्यूटर. पीएम ने साफ कहा कि हमारी परंपरा की समृद्ध विविधता हमें आज की तमाम चुनौतियों से लड़ने की क्षमता देती है. जॉर्डन के शाह के चचेरे भाई प्रिंस गाजी बिन मोहम्मद बिन तलाल द्वारा लिखित 'ए थिंकिंग पर्सन्स गाइड टू इस्लाम' नाम की पुस्तक के जिस उर्दू संस्करण का पीएम ने विमोचन किया वो इस्लाम के बारे में जानने के इच्छुक लोगों के लिए काफी मददगार होगी. पीएम ने इस मौके पर जॉर्डन की तारीफ करते हुए कहा कि ये देश एक ऐसी पवित्र भूमि पर आबाद है, जहां से ख़ुदा का पैग़ाम पैगंबरों और संतों की आवाज़ बनकर दुनिया भर में गूंजा.   