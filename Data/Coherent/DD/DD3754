दुनियाभर के लोगों ने पूरे जोश और उत्साह के साथ किया नए साल 2020 का स्वागत. राष्ट्रपति, उपराष्ट्रपति और प्रधानमंत्री ने देशवासियों को दीं नए साल की शुभकामनाएं.  नई उम्मीदों और नए सपनों से भरे नए साल 2020 की शुरुआत हो चुकी है. देश और दुनियाभर के लोगों ने सर्द रात में नए साल का गर्मजोशी के साथ स्वागत किया. दिल्ली के दिल कनॉट प्लेस में नए साल के जश्न में हज़ारों लोग शामिल हुए और नए साल का नए संकल्प के साथ स्वागत किया. भारत में ही नहीं दुनियाभर में नए साल का स्वागत धूमधाम से किया गया. न्यूजीलैंड के ऑकलैंड में नए साल का जोरदार स्वागत किया गया. लोगों ने ढोल-नगाढ़ों के साथ जोरदार आतिशबाजी की. फ्रांस की राजधानी पेरिस में नए साल का जोरदार स्वागत किया गया. लोगों ने आतिशबाजी कर नए साल का स्वागत किया. हांगकांग में भी शानदार आतिशबाजी के साथ नए साल का स्वागत किया गया. राष्ट्रपति रामनाथ कोविन्द ने नए साल के आगमन की पूर्व संध्या पर संदेश जारी कर देशवासियों और संपूर्ण विश्व समुदाय को नववर्ष की शुभकामनाएं दी है और कहा कि नया साल आप सभी के जीवन में खुशियां और समृद्धि लाए. इस मौके पर उन्होंने कहा कि नए साल और नए दशक की शुरुआत लोगों को शांतिपूर्ण और दयालु समाज बनाने के लिए प्रतिबद्ध होने का मौका है. अपने संदेश में राष्ट्रपति ने कहा कि यह एक मजबूत और समृद्ध भारत के प्रति हमारी प्रतिबद्धता को दोहराने का एक उपयुक्त अवसर भी है. उपराष्ट्रपति वेंकैया नायडू ने देशवासियों को नववर्ष की शुभकामनाएं दीं हैं. उन्होंने कहा कि नया साल नई शुरुआत का समय होता है. यह जीवन में नए लक्ष्य निर्धारित करने और नए संकल्प लेने का समय है. यह आभार व्यक्त करने, खुशियां मनाने और उम्मीद की नई किरण जगाने का समय है. उपराष्ट्रपति ने कहा कि हम इस नव वर्ष के अवसर पर और ज्यादा दयालु, करुणामय और विचारशील मानव बनें. आइए हम संकल्प लें कि हम अपनी क्षमता को, पहले एक व्यक्ति के रूप में और फिर सामूहिक रूप से एक राष्ट्र के रूप में, वास्तविक आकार देने के लिए हर संभव प्रयास करेंगे. प्रधानमंत्री नरेंद्र मोदी ने नए साल के आगमन की पूर्व संध्या पर साल 2019 में देश की उपलब्धियों पर बना एक वीडियो शेयर किया. उन्होंने ट्वीट कर कहा कि "यह वीडियो 2019 में हासिल हमारी प्रगति को दर्शाता है. उम्मीद है कि साल 2020 नया भारत बनाने के लोगों के प्रयास को जारी रखेगा और 130 करोड़ भारतीयों के जीवन को सशक्त बनाएगा." 