कोरोना वायरस का ख़तरा बरकरार, चीन में अब तक 425 लोगों की गई जान, चीन के कुछ और शहरों में लोगों की आवाजाही पर प्रतिबंध. भारत में बरती जा रही है पूरी एहतियात, स्वास्थ्य सचिव ने विभिन्न मंत्रालयों के साथ लिया तैयारियों का जायजा, देश में अब तक 534 संदिग्ध मामलों का परीक्षण, तीन पाए गए हैं पॉजिटिव  कोरोना वायरस से बचाव के उपाय के तहत देश भर के हवाई अड्डों पर पर्याप्त जांच की व्यवस्था की गई है. केंद्रीय स्वास्थ्य मंत्रालय ने मंगलवार को कहा कि देश के 7 अंतरराष्ट्रीय हवाई अड्डों दिल्ली, कोलकाता, मुंबई, कोचीन, बेंगलुरु, हैदराबाद और चेन्नई के समर्पित गेटों पर एरोब्रिड्स का इस्तेमाल किया जाएगा ताकि चीन, सिंगापुर, थाईलैंड और हांगकांग के यात्रियों को कोरोना वायरस से जांच के लिए रोका जा सके और प्रभावी रोकथाम सुनिश्चित की जा सके. यह फैसला वीडियो-कॉन्फ्रेंस के माध्यम से संबंधित मंत्रालयों और विभागों के साथ राज्यों की तैयारियों की समीक्षा करने के लिए स्वास्थ्य सचिव प्रीति सूदन द्वारा आयोजित बैठक में लिया गया. भारत में अभी तक केरल से कोरोना वायरस के 3 मामलों की पुष्टि हुई है. इस बीच चीन के स्वास्थ्य अधिकारियों ने मंगलवार को घोषणा की कि सोमवार को 64 मौतों के साथ चीन में कोरोना वायरस से हुई मौतों की संख्या बढ़कर 425 हो गई. वहीं हांगकांग में भी इसके प्रकोप से 1 मौत का मामला सामने आया है. उधर विश्व स्वास्थ्य संगठन ने मंगलवार को कहा कि हालांकि कोरोना वायरस का प्रकोप चीन से दो दर्जन देशों में फैल गया है लेकिन अभी तक इसे महामारी नहीं कहा जा सकता. इस बीच चीन के वुहान में एक छोटी बच्ची में कोरोना वायरस का संक्रमण पाया गया है. वुहान में कोरोना से निपटने के लिए जिम जैसी जगहों को भी अस्थाई तौर पर अस्पतालों में बदल दिया गया है. चीन समेत दुनिया भर के देश कोरोना वायरस के फैलाव से बचने के लिए तमात कदम उठा रहे हैं. अपने कसीनो के लिए दुनिया भर में मशहूर मकाओ ने अगले दो हफ्तों के लिए अपने सभी कसीनों को बंद रखने का फैसला किया है. वहीं जापान ने कोरोना वायरस संक्रमण को फैलने से रोकने के लिए मंगलवार को योकोहामा बंदरगाह पर पहुंचे एक क्रूज़ में सवार सभी 3,711 यात्रियों को अलग रखने का प्रबंध किया है. 