दिल्ली के मुख्य सचिव के साथ हुई मारपीट के मामले में मचा घमासान थमने का नाम नहीं ले रहा. इस मुद्दे पर जहां सियासत गर्माती जा रही है, तो मारपीट के आरोपी दोनों आप विधायकों की ज़मानत खारिज हो गई है. इस बीच दिल्ली के मुख्यमंत्री केजरीवाल ने एलजी से मुलाक़ात कर दिल्ली के अधिकारियों की शिकायत की है.  दिल्ली के मुख्य सचिव के साथ मारपीट मामले में 14 दिन की न्यायिक हिरासत में भेजे गए आम आदमी पार्टी के दोनों विधायकों की जमानत याचिका दिल्ली की तीस हजारी कोर्ट ने शुक्रवार को खारिज कर दी है. आम आदमी पार्टी के दोनों विधायक अमानतुल्ला खान और प्रकाश जरवाल पहले से ही तिहाड़ जेल में है. इस मामले में मुख्यमंत्री केजरीवाल के सलाहकार वीके जैन ने गवाही दी है कि मुख्य सचिव के साथ मारपीट उनके सामने हुई थी. इससे पहले शुक्रवार को दिल्ली पुलिस छानबीन करने के लिए मुख्यमंत्री अरविंद केजरीवाल के घर पहुंची. घर के सीसीटीवी की पड़ताल के बाद पुलिस ने कहा कि सीएम हाउस में मौजूद कैमरों की टाइमिंग 40 मिनट 42 सेकेंड पीछे चल रही थी. जांच के लिए पुलिस के साथ फॉरेंसिक टीम भी गई थी. पुलिस ने बताया कि केजरीवाल के घर पर कुल 21 सीसीटीवी कैमरे मौजूद थे और उन सब की फुटेज सीज की गई है. इस बीच केजरीवाल के एक और विधायक ने भड़काऊ बयान देकर पार्टी की मुश्किलें बढ़ा दी हैं. आप विधायक नरेश बाल्यान ने मुख्य सचिव के साथ हुई मारपीट को सही ठहराया. केजरीवाल और उनकी पार्टी के नेताओं के बयानों के बाद बीजेपी ने आप पर हमला बोला और सीएम से तत्काल इस्तीफे की मांग की. इस बीच आईएएस एसोसिएशन के प्रतिनिधिमंडल ने शुक्रवार को पीएमओ में राज्यमंत्री और केंद्रीय कार्मिक राज्य मंत्री डॉ जितेंद्र सिंह से मुलाक़ात कर मुख्य सचिव के साथ हुए दुर्व्यवहार और दिल्ली सरकार की कार्यप्रणाली के ख़िलाफ़ शिकायत दर्ज कराई. गौरतलब है कि दिल्ली के मुख्य सचिव अंशु प्रकाश ने आरोप लगाया था कि उन्हें रात 12 बजे अरविंद केजरीवाल के घर मीटिंग के लिए बुलाकर पीटा गया था. इस घटना के बाद से दिल्ली में केजरीवाल सरकार और आईएएस एसोसिएशन आमने-सामने हैं. 