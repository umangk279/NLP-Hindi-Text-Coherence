ईडी ने मोइन कुरैशी और अन्य के खिलाफ धन शोधन की जांच के संबंध में सतीश बाबू सना को किया गिरफ्तार, सतीश को आज दिल्ली की विशेष अदलात में किया जा सकता है पेश ।  ईडी ने विवादित मांस निर्यातक मोइन कुरैशी और अन्यों के खिलाफ धन शोधन की जांच के संबंध में हैदराबाद के कारोबारी सना सतीश बाबू को गिरफ्तार किया है। बाबू को धन शोधन निवारण कानून (पीएमएलए) की धाराओं के तहत प्रवर्तन निदेशालय ने शुक्रवार देर रात गिरफ्तार किया। बाबू की हिरासत की मांग करने के लिए उसे आज यहां एक विशेष अदालत के समक्ष पेश किए जाने की संभावना है। केंद्रीय जांच ब्यूरो ने एजेंसी में नंबर वन की हैसियत रखने वाले तत्कालीन सीबीआई निदेशक आलोक वर्मा और नंबर दो माने जाने वाले राकेश अस्थाना के बीच तनातनी के दौरान बाबू की ही शिकायत पर अपने पूर्व विशेष निदेशक अस्थाना के खिलाफ भ्रष्टाचार के आरोपों पर आपराधिक प्राथमिकी दर्ज की थी। ईडी ने 2017 में कुरैशी के खिलाफ धन शोधन निवारण कानून के तहत आपराधिक मामला दर्ज किया था। 