सुप्रीम कोर्ट से कांग्रेस को बड़ा झटका , गुजरात चुनाव में वीवीपैट पर्चियों का ईवीएम में पड़े वोट से मिलान करने की मांग को किया खारिज     गुजरात विधानसभा चुनाव की मतगणना प्रक्रिया में दखल देने से सुप्रीम कोर्ट ने मना कर दिया है. गुजरात प्रदेश कांग्रेस के सचिव मोहम्मद आरिफ राजपूत ने कम से कम 25 फीसदी वीवीपैट पर्चियों का ईवीएम में पड़े वोट से मिलान करने की मांग की थी. इससे पहले गुजरात हाई कोर्ट भी इस मांग को ठुकरा चुका है. शुक्रवार को सुप्रीम कोर्ट के चीफ जस्टिस दीपक मिश्रा की अध्यक्षता वाली बेंच ने कहा कि अभी चुनाव प्रक्रिया जारी है. चुनाव आयोग अपने मौजूदा नियमों के आधार पर इसे पूरा कर रहा है. अभी अदालत इस प्रक्रिया में दखल नहीं देगी। हालांकि चुनाव आयोग हर निर्वाचन क्षेत्र के एक बूथ में ईवीएम और वीवीपैट का मिलान करेगा ताकि ईवीएम की विश्वसनियता पर किसी भी प्रकार का संशय न रह जाये। कोर्ट ने कहा कि चुनाव सुधार एक लगातार चलने वाली प्रक्रिया है. हम भविष्य में चुनाव को और बेहतर बनाने पर सुनवाई कर सकते हैं. अगर याचिकाकर्ता चाहे तो बाद में इस मसले पर अलग से याचिका दाखिल करें. 