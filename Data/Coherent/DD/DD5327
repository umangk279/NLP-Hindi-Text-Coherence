गौरवशाली इतिहास के साथ दूरदर्शन के 60 साल पूरे हो गए हैं, इस अवसर पर सूचना प्रसारण मंत्री प्रकाश जावडेकर ने विशेष डाक टिकट जारी किया। उन्होंने दूरदर्शन को आधुनिक दौर में भी भरोसे का पर्याय बताया।  दूरदर्शन अपने स्थापना दिवस के 60 साल पूरे कर चुका है। साल 1959 में सितंबर महीने में लोक सेवा प्रसारण के रूप में दूरदर्शन की शुरूआत हुई थी। आज दूरदर्शन के पास विशाल नेटवर्क है। इसमें मनोरंजन, ज्ञान-विज्ञान, खेल और समाचार के चैनल हैं। इसके अलावा 35 क्षेत्रीय सैटेलाइट चैनल भी शामिलहैं। गौरवशाली 60 साल की यात्रा पर सूचना प्रसारण मंत्री प्रकाश जावडेकर ने दिल्ली स्थित मुख्यालय में आयोजित एक कार्यक्रम में शिरकत की। सूचना प्रसारण मंत्री ने इस मौक़े पर एक डाक टिकट और ब्रोशर जारी किया। उन्होंने सूचना के इस माध्यम के योगदान को रेखांकित किया और कहा कि दूरदर्शन का 60 साल का सफ़र शानदार रहा है। सूचना प्रसारण मंत्री ने कहा कि आज के आधुनिक युग में भी सटीक सूचना का ये एक विश्वसनीय साधन है।  