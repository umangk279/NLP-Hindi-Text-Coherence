भगोड़े आर्थिक अपराधी नीरव मोदी के खिलाफ प्रवर्तन निदेशालय ने एक बड़ी कार्रवाई करते हुए उसकी 637 करोड़ रुपये की संपत्तियां जब्त कर ली है. इन संपत्तियों में करोड़ों रुपये के हीरे-जवाहरात और न्यूयॉर्क के सेंट्रल पार्क में स्थित दो अपार्टमेंट भी शामिल हैं. सरकार ने एक बार फिर कहा है कि नीरव मोदी को भारत लाने के लिए सरकार पूरे प्रयास कर रही है और जल्द ही उसे इसमें सफलता मिलेगी.  बैंक डिफॉल्टर नीरव मोदी पर शिकंजा लगातार कसता जा रहा है. भगोड़े अपराधी के खिलाफ अंतरराष्ट्रीय स्तर पर हुई मोर्चेबंदी का ही असर है कि प्रवर्तन निदेशालय ने नीरव मोदी की 637 करोड़ रुपये की संपत्तियां जब्त की हैं. इन संपत्तियों में न्यूयॉर्क के सेंट्रल पार्क में स्थित दो अपार्टमेंट भी शामिल है. जांच एजेंसी ने बताया कि जांचकर्ताओं ने इन संपत्तियों पर वैधानिक कार्रवाई करने के लिए अदालतों से कई निवेदन किये और निदेशालय और विदेशी समकक्ष एजेंसियों के बीच तीन महीनों के करीबी समन्वय के बाद परिणाम मिलने लगे हैं. इधर, वित्त राज्य मंत्री शिव प्रताप शुक्ला ने कहा कि नीरव मोदी के प्रत्यर्पण के लिए सभी प्रयास किए जाएंगे. जब्त संपत्तियों में न्यूयॉर्क के लोकप्रिय सेंट्रल पार्क क्षेत्र में स्थित 216 करोड़ रुपये के दो अपार्टमेंट शामिल हैं. ये दोनों अपार्टमेंट नीरव मोदी के ही नाम हैं. इसके अलावा लंदन के मेरिलबोन रोड स्थित 56.97 करोड़ रुपये का एक फ्लैट जब्त किया गया है. यह मोदी की बहन पूर्वी के नाम पर है. एजेंसी ने 23 खेप में हांग कांग से भारत आये 22.69 करोड़ रुपये के हीरा आभूषण भी जब्त किये हैं. इसके अलावा ब्रिटिश वर्जिन आइसलैंड की एक कंपनी के नाम पर सिंगापुर के एक खाते में जमा 44 करोड़ रुपया भी जब्त किया गया है. इस के लाभार्थियों में पूर्वी मोदी और उसके पति मयंक मेहता का नाम शामिल है. ईडी ने कहा कि 278 करोड़ रुपये की राशि पांच अन्य विदेशी बैंक खातों से जब्त किये गये हैं. ये नीरव मोदी, पूर्वी मोदी और उनकी कंपनियों के नाम था. एजेंसी ने कहा कि जांच के दौरान पाया गया कि इन खातों में अधिकांश पैसा प्राथमिकी दर्ज करने के बाद हस्तांतरित किया गया था. इन आदेशों के तहत दक्षिण मुंबई में पूर्वी मोदी के नाम से स्थित 19.5 करोड़ रुपये का एक फ्लैट भी जब्त किया गया है. प्रवर्तन निदेशालय ने अपने आरोपपत्र में नीरव मोदी के खिलाफ 6,400 करोड़ रुपये के बैंक फंड का शोधन करने और विदेशों में मुखौटा कंपनियों में निवेश करने का आरोप लगाया है. नीरव मोदी और उसके चाचा मेहुल चौकसी पर पीएनबी बैंक के साथ 13,000 करोड़ रुपये की धोखाधड़ी करने का आरोप लगा है. अब तक प्रवर्तन निदेशालय ने नीरव मोदी और उनके परिवार जनों की करीब 700 करोड़ रुपये की परिसंपत्तियों को जब्त किया है. फरवरी से लेकर अप्रैल के महीने के बीच प्रवर्तन निदेशालय के अधिकारियों ने नीरव मोदी और मेहुल चौकसी के खिलाफ बड़ा अभियान चलाते हुए 250 परिसरों पर छापेमारी की है. प्रवर्तन निदेशालय ने बताया था कि पहली बार की गई छापेमारी में 5,100 करोड़ रुपये के हीरे जवाहारात जबकि दूसरी बार नीरव मोदी और चौकसी की 2,564 करोड़ रुपये की परिसंपत्तियों को जब्त किया गया. माना जा रहा है कि नीरव मोदी के खिलाफ आने वाले समय में और भी कड़ी कार्रवाई की जाएगी. उसके जल्द प्रत्यर्पण के लिए भी सरकार तत्परता से प्रयास कर रही है. 