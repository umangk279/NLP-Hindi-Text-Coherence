फीफा विश्व कप विजेता फ्रांसीसी टीम का स्वदेश लौटने पर हुआ भव्य स्वागत। लाखों खेल प्रेमियों ने अपनी टीम की जोश-खरोश के साथ की आगवानी। फ्रांस विजेता खिलाड़ियों को 'लीजन ऑफ ऑनर' सम्मान करेगा प्रदान।  विश्व कप विजेता फ्रांसीसी टीम के स्वदेश लौटने पर सोमवार को भव्य स्वागत किया गया और हजारों की तादाद में चैम्प्स एलिसीस पर फुटबॉलप्रेमी मौजूद थे.खिलाड़ियों को फायर ब्रिगेड ने ‘वाटर सैल्यूट’ दिया और एयर फ्रांस के जेट पर पानी की बौछार की गई. सबसे पहले विमान से कप्तान हुजो लॉरिस और कोच दिदियेर डेस्चैम्प्स निकले. उन्होंने रेड कारपेट पर चलते हुए ट्रॉफी हवा में लहराई. अब खिलाड़ियों का विजय जुलूस एलिसी पैलेस से शुरू होगा. वहीं, जगरेब में विश्व कप फाइनल हारने के बाद स्वदेश लौटी क्रोएशियाई टीम का भी नायकों की तरह स्वागत किया गया और खिलाड़ियों की एक झलक पाने के लिए हजारों की संख्या में लोग सड़कों पर उमड़े थे. राजधानी के बीच बने चौक पर एक लाख से अधिक लोग जमा थे. कप्तान और विश्व कप गोल्डन बॉल विजेता लुका मोड्रिच की अगुआई में खिलाड़ियों का खुली बस में जुलूस निकाला गया. लोगों ने हाथ में राष्ट्रध्वज और बैनर थाम रखे थे. एक बैनर पर लिखा था,‘ हमें यही क्रोएशिया पसंद है. हम जनसंख्या में कम है लेकिन काफी हैं.’ कई लोग तो काम छोड़कर सड़कों पर जमा थे. टीम का विमान उतरने पर लोकप्रिय गीत ‘प्ले आन माय क्रोएशिया, वेन आई सी यू माय हार्ट इज आन फायर’ गूंज उठा. 