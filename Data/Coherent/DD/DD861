मध्य प्रदेश में कोरोना के बढ़ते मामलों को लेकर राजधानी भोपाल समेत कुछ जिलों में लॉकडाउन लगाया गया है। भोपाल में विगत 24 जुलाई की रात से लागू लॉकडाउन 4 अगस्त तक रहेगा तो वही कटनी में 26 जुलाई से 2 अगस्त तक लॉकडाउन लगाया गया है।   मध्य प्रदेश की राजधानी भोपाल समेत कुछ जिलों में कोरोना के बढ़ते मामलों को लेकर लॉकडाउन लगाया गया है। राज्य सरकार ने कोरोना के बढ़ते मामलों को देखते हुए स्थानीय ज़िला प्रशासन को स्थिति को देख उचित निर्णय लेने की छूट दी हुई है। राज्य सरकार ने ये भी कहा है कि लोगों को दिक्कत न हो इसके लिए अचानक लॉकडाउन लगाने की बजाए इसकी सूचना पहले से दे दी जाए। यही कारण है कि छिंदवाड़ा में बढ़ते कोरोना संक्रमण को देखते हुए वहां के जिला प्रशासन ने आगामी 1 अगस्त से 4 अगस्त तक लॉक डाउन रहने की घोषणा की है। कई जिलों में कलेक्टर ने शहर के केवल उन इलाकों में लॉकडाउन किया है जो हॉटस्पॉट बने हुए हैं। इसके अलावा कई जिलों में साप्ताहिक लॉक डाउन भी लगाया जा रहा है। इस साप्ताहिक लॉक डाउन में शनिवार और रविवार को बाजार बंद रहेंगे। सप्ताह में 5 दिन बाजार खुलेंगे। बाजार खुलने के समय में भी स्थानीय प्रशासन ने कई जिलों में कमी की है। प्रदेश के अधिकांश जिलों में शाम 5 बजे तक ही बाज़ार खुलने की अनुमति है। राज्य शासन ने साफ कर दिया है कि जिन इलाकों में लॉकडाउन रहेगा वहां ईद और राखी के बाजार भी नहीं लगेंगे। तय सीमा में ही सोशल डिस्टेंसिंग के साथ मस्जिदों में ईद की नमाज़ पढ़ी जाएगी। आगामी त्यौहार को लेकर सभी जिलों को राज्य सरकार ने दिशा निर्देश जारी कर दिए हैं। आपको बता दें कि राज्य के सभी 52 ज़िलों में कोरोना संक्रमण फैला हुआ है। कल शाम जारी आधिकारिक आंकड़ों के मुताबिक प्रदेश में कोरोना के मामलों की कुल संख्या 29,217 हो गई है तो वहीं इस संक्रमण से अब तक 830 लोगों की मृत्यु हो चुकी है। 