मौसम का बदला रूख दक्षिण भारत में अपना कहर बरपा रहा है। चेन्नई, कोयम्बटूर , पुद्दुचेरी और बैंगलुरु में हाल बेहाल हैं..तमिलनाडु में कई जिलों में भारी बारिश के कारण स्कूलों में छुट्टी कर दी गई है। भारी बारिश के चलते कोयंबटूर के मेट्टुपलायम में एक दीवार के गिरने से 10 महिलाओं और दो बच्चों सहित कम से कम 17 लोगों की मौत हो गई है..मौसम विभाग ने अगले दो दिनों में और बारिश होने का पुर्वानुमान जताया है।   दक्षिण के कई इलाकों में भारी बारिश के चलते जनजीवन बुरी तरह प्रभावित है । लगातार तीसरे दिन भारी बारिश के चलते चेन्नई, कोयम्बटूर पड़ोसी राज्य पुद्दुचेरी और बैंगलुरु सबसे ज्यादा प्रभावित हैं। सबसे पहले बात करते हैं तमिलनाडु की जहां भारी बारिश से जुड़ी घटनाओं में 20 से अधिक लोगों के मरने की खबर है।  अकेले कोयंबटूर के मेट्टुपलायम में एक दीवार के गिरने से 10 महिलाओं और दो बच्चों सहित कम से कम 17 लोगों की मौत हो गई। भारी बारिश के कारण पूरी तरह कमजोर पड़ चुकी  दीवार तड़के नजदीकी घरों की छत पर गिर गई, जिससे घरों में सो रहे कई लोग अंदर ही दब गए। दमकल सेवा कर्मियों ने स्थानीय लोगों और पुलिस की मदद से मलबे से शव बाहर निकाले। मुख्यमंत्री के.पलानीस्वामी ने घटना पर शोक जताते हुए मारे गए लोगों के परिवारों के लिए चार-चार लाख रुपये देने की घोषणा की। कडलूर, नागापट्नम और थुथुकुडी जिलों में भारी बारिश के कारण कई स्थानों पर जलभराव हो गया। कुड्डालोर में करीब 5000 घरों में बाढ़ का पानी घरों में प्रवेश कर गया । बाढ़ के हालात के चलते लगभग 500 लोगों को अपना घर छोड़ने के लिए मजबूर होना पड़ा है। भारी बारिश ने शोलिंगनल्लूर, पल्लावरम, तांबरम, सेलैयूर और कोराटुर सहित चेन्नई के कई क्षेत्रों मे जलजमाव की स्थिति उत्पन्न कर दी है ।  . इससे पहले तमिलनाडु के मुख्यमंत्री ई पलानीसामी ने अपने मंत्रिमण्‍डल के वरिष्‍ठ मंत्रियों के साथ हालात की समीक्षा की। उन्‍होंने वर्षा से प्रभावित जिलों के प्रशासन को बाढ़ प्रभावित किसानों को फसल बीमा की राशि तत्‍काल उपलब्‍ध कराने को कहा है।   वहीं क्षेत्रीय मौसम विभाग ने अगले दो दिनों तक मध्यम से भारी बारिश का अनुमान जताया है । मछुआरों को  समुद्र में न जाने की सलाह दी गयी है । इस बीच, पश्चिमी तमिलनाडु में भवानी नदी के तट पर रहने वाले लोगों को बाढ़ का अलर्ट जारी किया गया है । लोअर भवानी प्रोजेक्ट जलाशय में पानी का स्तर अधिकतम 105 फीट तक पहुंच गया।  