भारत और न्यूजीलैंड के बीच वर्ल्ड कप 2019 का पहला सेमीफाइनल मुकाबला बारिश के कारण पूरा नहीं हो सका है. अब मैच का फैसला बुधवार को होगा. न्यूजीलैंड ने टॉस जीतकर पहले बल्लेबाजी करते हुए 46.1 ओवरों में पांच विकेट के नुकसान पर 211 रन बनाए. हालांकि तभी बारिश ने मुकाबले में खलल डाला. लगातार बारिश की वजह से इसके बाद मुकाबला दोबारा शुरू नहीं हो सका. जिसके बाद आईसीसी के नियम के तहत मैच को रिजर्व डे पर करने का फैसला किया गया.  लगातार दूसरे विश्व कप के फाइनल में पहुंचने के इरादे से न्यूज़ीलैंड ने भारत के खिलाफ पहले सेमीफाइनल में टॉस जीतकर बल्लेबाजी करने का निर्णय लिया. बुमराह ने कीवी कप्तान के फैसले को गलत साबित करते हुए चौथे ही ओवर में टीम को पहली सफलता दिलाई. उन्होंने आउट ऑफ फार्म चल रहे मार्टिन गप्तिल को 1 रन पर स्लिप पर कोहली के हाथों कैच कराया. दूसरे विकेट के लिए हेनरी निकोल्स ने कप्तान केन विलियम्सन के साथ मिलकर पारी को संभाला और 68 रन जोड़े. निकोल्स 28 रन बनाकर जडेजा की बेहतरीन गेंद पर बोल्ड हुए. इसके बाद विलियमसन को अनुभवी रॉस टेलर का साथ मिला. दोनों ने धीमी गति से रन बनाने का सिलसिला जारी रखते हुए विकेट नहीं गिरने दिया और स्कोर 100 के पार पहुंचाया. इसी बीच विलियम्सन ने अपना अर्धशतक पूरा किया. उन्हें चहल ने अपनी फिरकी में फंसाया और 67 के स्कोर पर जडेजा के हाथों कैच कराकर टीम को बड़ी सफलता दिलाई. विलियम्सन के आउट होने के बाद रॉस टेलर ने मोर्चा संभाला और स्कोर को बढ़ाते रहे. नीशम को को 12 रन पर आउट करके पांड्या ने टीम इंडिया को चौथी सफलता दिलाई. दूसरे छोर पर टेलर ने चहल की गेंद पर छक्का लगाकार अपना अर्धशतक पूरा किया. 46.1 ओवर में बारिश ने मुकाबले में बाधा डाली जिसके कारण मैच को रोकना पड़ा. मैच रोके जाने के समय न्यूज़ीलैंड ने 5 विकेट के नुकसान पर 211 रन बना लिए थे. इसके बाद मुकाबला दोबारा नहीं हो सका. अंपायरों ने रिजर्व डे यानि बुधवार को बाकी का मुकाबला पूरा करने का निर्णय लिया. बुधवार को न्यूज़ीलैंड 5 विकेट पर 211 रन से आगे खेलना शुरू करेगा. 