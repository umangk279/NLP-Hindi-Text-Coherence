सोमवार का दिन लोकतंत्र के लिए दुर्भाग्यपूर्ण रहा. लोकतंत्र में अभिव्यक्ति की स्वतंत्रता का अधिकार हर नागरिक को मिला हुआ है. इसमें विरोध का अधिकार भी शामिल है, लेकिन राजनेता अपने राजनीतिक स्वार्थ के लिए इनका दुरुपयोग करने से पीछे नहीं हटते.  भारत बंद के दौरान देश के अलग-अलग हिस्सों में जमकर हिंसा और तोड़फोड़ हुई. लोगों को भारी दिक्कतों का सामना करना पड़ा. बिहार में बंद के दौरान एक 2 साल की बच्ची की मौत हो गई. मामला जहानाबाद का है, यहां इलाज में देरी की वजह से बच्ची की मौत हो गई. बताया जा रहा है कि वह बीमार थी और उसे इलाज के लिए अस्पताल ले जाना था, लेकिन बंद की वजह से वाहन नहीं मिला और अस्पताल पहुंचने में देर हुई. बीजेपी ने बच्ची की मौत को लेकर  विपक्ष पर हमला बोलते हुए कहा कि बंद के दौरान अस्पतालों, एंबुलेंस और दवा की दुकानों को बिना किसी बाधा के काम करने की अनुमति होती है. बीजेपी का कहना है कि बच्ची की मौत के मामले में राहुल गांधी को जवाब देना चाहिए कि इसका जिम्मेदार कौन है?' बिहार और महाराष्ट्र में बंद के दौरान कई जगह ट्रेनें रोकी गईं, जिसकी वजह से लोगों को भारी दिक्कतों का सामना करना पड़ा. पटना समेत कई जगहों पर सरकारी बसों और कई कारों में तोड़फोड़ की गई. वहीं पुणे में बंद के दौरान प्रदर्शनकारियों ने स्कूल बस पर हमला किया. कहा जा रहा है कि जिस दौरान सुबह बस बच्चों को लेकर स्कूल आ रही थी, उस दौरान ये हमला किया गया. भोपाल में भी प्रदर्शनकारियों और पुलिस में संघर्ष हुआ. देश के तमाम राज्यों में बंद का असर नहीं दिखा. पूर्व से लेकर पश्चिम तक और उत्तर से लेकर दक्षिण तक सभी राज्यों में आमतौर पर दुकानें और कार्यालय खुले रहे. कई जगह जबरन बंद कराया गया. बंद भले ही असफल रहा हो, लेकिन कई जगह लोगों को खासी मुश्किल हुई. बीजेपी ने भी बंद को पूरी तरह से फ्लॉप करार दिया है. पेट्रोल-डीजल की बढ़ती कीमतों पर रविशंकर प्रसाद ने कहा कि हम जनता की समस्या के साथ खड़े हैं और इसका समाधान निकालने की कोशिश कर रहे हैं और निकालेंगे भी. कुल मिलाकर एक तरफ सरकार जहां पेट्रोल-डीजल के दामों पर लोगों को राहत देने के लिए रास्ता निकालने की बात कह रही है, वहीं विपक्ष ने बंद बुलाकर लोगों को भारी दिक्कतों में डाल दिया. 