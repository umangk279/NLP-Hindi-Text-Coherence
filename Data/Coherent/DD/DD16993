प्रधानमंत्री नरेंद्र मोदी और भाजपा अध्यक्ष अमित शाह ने बनारस हिंदू विश्वविद्यालय की घटना पर उत्तर प्रदेश के मुख्यमंत्री योगी आदित्यनाथ से बात की है।   बनारस हिन्दू विश्वविद्यालय में छात्राओं पर हुए लाठीचार्ज का मामला तूल पकड़ता जा रहा है।बीएचयू परिसर में हिंसक घटनाओं और शांति भंग के आरोपों में करीब 1200 अज्ञात छात्र-छात्राओं के खिलाफ मुकदमा दर्ज किया गया है। वहीं यूनिवर्सिटी कैंपस में लाठीचार्ज के लिए पहली नजर में दोषी पाए गए लंका थाने के पुलिस इंचार्ज, भेलूपुर के सीओ और एक अतिरिक्त सिटी मजिस्ट्रेट को हटा दिया गया है। छात्राओं पर लाठीचार्ज के मामले की गंभीरता को देखते हुए प्रधानमंत्री नरेन्द्र मोदी और भाजपा अध्यक्ष अमित शाह ने उत्तर प्रदेश के मुख्यमंत्री योगी आदित्यनाथ से फोन पर बात कर घटना की जानकारी ली  है। केन्द्र सरकार ने छात्राओं पर हुए लाठीचार्ज की घटना को दुर्भाग्यपूर्ण करार दिया है । इस बीच यूनीवर्सिटी के वाइस चांसलर ने घटना के पीछे बाहरी तत्वों का हाथ होने की बात कही है। 