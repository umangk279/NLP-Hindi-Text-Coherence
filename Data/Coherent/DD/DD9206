जम्मू-कश्मीर में पंचायत चुनाव के चौथे चरण के लिए मतदान शुरू, 339 सरंपच और 1749 पंच सीटों के लिए 5470 उम्मीदवार हैं मैदान में।  जम्‍मू कश्‍मीर में आज पंचायत चुनावों के चौथे चरण का मतदान शुरू हो गया है। मतदान सुबह आठ बजे शुरू हुआ और दोपहर दो बजे खत्म हो जाएगा। इस दौर में सरपंच की 339 और पंच की 1749 सीटों के लिये पांच हजार चार सौ से अधिक उम्‍मीदवार मैदान में हैं। इस चरण में 99 सरपंच और 9 सौ 69 पंच निर्विरोध चुन लिए गए हैं। पंचायत चुनाव के पिछले तीन चरणों में लगभग 70 प्रतिशत मतदान हुआ था। राज्य के मुख्य निर्वाचन अधिकारी के अनुसार कश्मीर डिविजन में 571 और जम्मू डिविजन में 206 मतदान केंद्रों को अतिसंवेदनशील घोषित किया गया है। मतदान वाले क्षेत्रों में केंद्रीय सशस्त्र बलों की तैनाती समेत सुरक्षा के समुचित प्रबंध किए गए हैं।  