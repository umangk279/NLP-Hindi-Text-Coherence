रूस के प्रतिनिधिमंडल के साथ प्रसार भारती की बैठक में दोनो देशों के बीच सांस्कृतिक संबंधों को बढ़ाने पर जोर दिया गया और इसी बैठक के तहत भारतीय दर्शकों को हिंदी,अंग्रेजी में डब रूसी सिनेमा को दिखाने का निर्णय लिया गया है।    भारत में रूस की फिल्मों के चाहने वालों के लिए यह ख़बर एक बड़ी खुशखबरी साबित हो सकती है। रूस के डिजिटल विकास, संचार और मास मीडिया के उप मंत्री एलेक्सी वोलिन के नेतृत्व में रूस के एक प्रतिनिधिमंडल ने प्रसार भारती के साथ बैठक की। बाद में प्रसार भारती के अध्यक्ष ने कहा कि जल्द ही दूरदर्शन के नेटवर्क पर दर्शकों को हिंदी और अंग्रेजी में डब रूसी सिनेमा दिखाई जाएंगी। इस मामले में पहले ही एक समझौता ज्ञापन पर हस्ताक्षर किये जा चुके हैं। प्रसार भारती के अध्यक्ष ने कहा कि भारत और रूस के बीच सांस्कृतिक संबंध पहले से ही नई ऊंचाइयों पर हैं और टेलीविजन और रेडियो कार्यक्रमों का आदान-प्रदान इसे नया आयाम प्रदान करेगा। बैठक के दौरान प्रसार भारती के सीईओ ने कहा कि रूस और भारत दोनों ही कंटेंट के आदान प्रदान पर जोर दे रहे हैं साथ ही इससे प्रसार भारती के नए अंग्रेजी समाचार चैनल डीडी इंडिया के वैश्विक दर्शकों को कार्यक्रमों में नयापन देखने को मिलेगा। रूस के डिजिटल विकास,संचार और मास मीडिया के उप मंत्री एलेक्सी वोलिन ने रुस में भारतीय फिल्म की व्यापक लोकप्रियता के बारे में बात करते हुए कहा कि रुस में भारतीय फिल्मों को समर्पित एक 24 घंटे का चैनल वर्तमान में चल रहा है। भारत और रूस के बीच सांस्कृतिक संबंध काफी पुराने हैं। ऐसे में टीवी और रेडियो कार्यक्रम का आदान-प्रदान और स्थानीय भाषा में भारतीय और रूसी दोनों तरह की डबिंग दोनों देशों के लोगों को एक-दूसरे की संस्कृति को जानने और लोगों के बीच संपर्क बढ़ाने में एक महत्वपूर्ण भूमिका अदा कर सकती है। 