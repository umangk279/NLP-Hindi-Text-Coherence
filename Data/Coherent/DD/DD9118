बुलंदशहर मामले में उत्तर प्रदेश के पुलिस महानिदेशक ने हिंसा के इस मामले में साज़िश की आशंका जताई है। उन्होने कहा कि इस मामले में पुलिस हर एंगल से विस्तार से जांच कर रही है और जल्द ही सारी चीजों का खुलासा होगा.  उत्तर प्रदेश के मुख्यमंत्री योगी आदित्यनाथ गुरुवार को बुलंदशहर हिंसा के दौरान मारे गए पुलिस इंस्पेक्टर सुबोध सिंह के परिवार से मुलाकात करेंगे। इस बीच मामले में पुलिस की धर-पकड़ जारी है। पुलिस की 6 टीमें संभावित लोगों की तलाश में लगी हैं। राज्य के पुलिस महानिदेशक ने हिंसा के इस मामले में साज़िश की आशंका जताई है। मंगलवार को पुलिस और स्थानीय लोगों के बीच हुई झड़प में सुबोध कुमार शहीद हो गए थे। बुलंदशहर हिंसा मामले में चार लोगों को गिरफ्तार किया गया है। मामले में पुलिस ने 27 नामजद और 50-60 अज्ञात लोगों के खिलाफ एफआईआर दर्ज की है। राज्य के मुख्यमंत्री योगी आदित्यनाथ ने मृतक पुलिस इंस्पेक्टर की पत्नी को 40 लाख रुपये व माता-पिता को 10 लाख रुपये आर्थिक सहायता देने की घोषणा की। इसके अलावा आश्रित परिवार को असाधारण पेंशन और परिवार के एक सदस्य को सरकारी नौकरी देने की भी घोषणा की गई है। 