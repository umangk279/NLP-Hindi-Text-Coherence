जम्मू-कश्मीर में आज से हाई स्कूल खोले गए, सामान्य होते हालात को देखते हुए प्रशासन ने खोलने का किया था फैसला, केंद्रीय गृह सचिव ने केंद्र की योजनाओं के कार्यान्वयन को लेकर की उच्चस्तरीय बैठक.    जम्‍मू-कश्‍मीर में खासकर घाटी के उन इलाकों में हाई स्‍कूल आज फिर से खुल गए हैं जहां से पाबंदियां हटा ली गई हैं। यहां प्राथमिक विद्यालय पिछले सप्‍ताह सोमवार से खोल दिए गए थे। कश्‍मीर के शिक्षा निदेशक यूनुस मलिक ने कल बताया कि पिछले एक सप्‍ताह में स्‍कूलों में शिक्षकों की उपस्थिति में काफी सुधार हुआ है। अभी तीन हजार सैंतीस प्राथमिक विद्यालय हैं और 774 माध्‍यमिक विद्यालय हैं। विद्यार्थियों की उपस्थिति भी धीरे-धीरे बढ़ रही है। इस बीच, कल तक दस और पुलिस थाना क्षेत्रों से पाबंदियां हटा ली जाएंगी। श्रीनगर के वरिष्‍ठ पुलिस उपाध्‍यक्ष डॉ. हसीब मुगल ने मीडिया को बताया कि कश्‍मीर घाटी के 81 पु‍लिस थाना क्षेत्रों में दिन के समय का प्रतिबंध पहले ही हटा लिया गया है। इनमें उत्‍तरी कश्‍मीर के हाजिन, क्रीरी, दांगीवाचा और विलगाम तथा दक्षिण कश्‍मीर के अनंतनाग, कुलगाम, त्राल और शोपियां शामिल हैं। मध्‍य कश्‍मीर में निशात, शेरगिरी, बीरवाह और चरार-ए-शरीफ पुलिस थाना क्षेत्रों से प्रतिबंध हटा लिए गए हैं।  इस बीच केन्द्रीय अल्पसंख्यक मंत्रालय का एक दल जम्मू कश्मीर के दौरे पर है जो वहां विकास योजनाओँ और क्षेत्रों की पहचान करेगा।  केंद्रीय गृह सचिव ने केंद्र की योजनाओं के कार्यान्वयन को लेकर उच्चस्तरीय बैठक की। 