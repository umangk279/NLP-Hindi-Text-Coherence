केन्द्र सरकार ने पीएम जन धन योजना को ओपेन एंडेड आगे बढ़ाने का फैसला लिया है। पीएम मोदी की अध्यक्षता में हुई कैबिनेट की बैठक में वित्तीय समावेशन की दुनिया की इस सबसे बड़ी योजना को 14 अगस्त 2018 के बाद भी जारी रखने का निर्णय लिया गया।  अब इस योजना के तहत सभी बालिग लोगो को कवर करने का लक्ष्य रखा गया है। सरकार ने जनधन खाताधारकों के लिये ओवरड्राफ्ट की सुविधा भी 5 हजार से बढ़ाकर 10 हजार कर दी है। इसके साथ ही 28 अगस्त के बाद जनधन योजना के नये खाताधारकों को मिलने वाले रूपे कार्ड पर मुफ्त दुर्घटना बीमा भी 1 लाख की जगह बढ़ाकर दो लाख रूपये कर दिया गया है। इस योजना के तहत पिछले चार वर्षों में 32 करोड़ 41 लाख बैंक खाते खोले गये है । इन खातों में 81 हजार 200 करोड़ रूपये की राशि जमा की गई है। खास बात ये है कि इन खातों में 53 फीसदी खाते महिलाओं ने खोले है। साढ़े सात करोड़ से अधिक खाताधारक सीधे खाते में सरकारी सब्सिडी का लाभ उठा रहे है। इसके साथ ही 1 करोड़ 11 लाख लोगो ने अटल पेंशन खाता भी खुलवाया है। गौरतलब है कि 15 अगस्त 2014 को वित्तीय समावेशन की दिशा में बड़ा फैसला करते हुये मोदी सरकार ने पीएमजनधन योजना की शुरूआत की थी। इस योजना को अपार सफलता मिली है । पिछले 4 वर्षों में दुनिया भर में खुले कुल बैंक खातों में से आधे से अधिक खाते भारत में जन धन योजना के तहत खोले गये है।  