प्रधानमंत्री नरेंद्र मोदी ने 12वें लोक सेवा दिवस पर शनिवार को नई दिल्ली के विज्ञान भवन में आयोजित कार्यक्रम में जिला स्तर पर आम लोगों से जुड़ी  प्रमुख योजनाओं और कार्यक्रमों को प्रशासनिक स्तर पर प्रभावकारी तरीके से लागू करने के लिए केंद्र और राज्य के विभिन्न विभागों के अधिकारियों को सम्मानित किया.  इस मौके पर उन्होंने प्रशासनिक अधिकारियों को संबोधित भी किया. पीएम मोदी ने कहा कि आज जब 21वीं सदी के दो दशक पूरे होने को हैं, तो ये सोचने का समय है कि बीते समय में हमने जो संकल्प लिए उसमें हम कितना सफल रहे हैं और सामान्य मानवीय के जीवन में कितना बदलाव आया है. पीएम ने कहा कि सामान्य मानवीय के जीवन में तकनीक बहुत बड़ा रोल प्ले करने वाली है, ऐसे में ज़रूरी है कि दुनिया के साथ तालमेल बैठाते हुए नई तकनीक को अपनाया जाए. पीएम मोदी ने कहा कि आज भी एक सामान्य मानवीय प्रशासन के साथ अपने कार्यों के लिए जूझता रहता है और अगर उसे जूझना न पड़े तो देश बदल जाएगा. 12वें सिविल सेवा दिवस के मौके पर अपने संबोधन में पीएम मोदी ने कहा कि सफलता के लिए जनभागीदारी ज़रूरी है और ये देश को आगे ले जाने के लिए ज़रूरी है कि जनभागीदारी को बढ़ाया जाए. इस मौके पर पीएम मोदी ने कहा कि वे चुनाव के लिए काम नहीं करते और उनका एक मात्र लक्ष्य 125 करोड़ भारतीयों के जीवन को बेहतर बनाना है. पीएम ने कहा कि आजादी से पहले प्रशासन का काम अंग्रेजी सल्तनत को सलामत रखना था लेकिन आज प्रशासन का काम देश की जनता को आबाद रखना है. इस मौके पर अलग-अलग श्रेणियों में पुरस्कार भी प्रदान किए गए. पीएम मोदी ने कहा कि जिन योजनाओं को बेहतरीन तरीके से लागू करने के लिए ये सम्मान दिया गया है ये न्यू इंडिया के सपने को पूरा करने के लिए बेहद अहम है. 