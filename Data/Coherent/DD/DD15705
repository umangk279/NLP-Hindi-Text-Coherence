पाकिस्‍तान की जेल में बंद भारतीय नागरिक कुलभूषण जाधव की पत्‍नी और माँ ने आज नई दिल्ली में विदेश मंत्री सुषमा स्वराज से मुलाकात की। इससे पहले कल उन्होंने इस्‍लामाबाद में पाकिस्‍तानी विदेश मंत्रालय में कुलभूषण जाधव से मुलाकात की थी।  मुलाकात करने के बाद उनकी माँ और पत्नी लौटीं स्वदेश वापस लौट आयीं हैं। सख्त निगरानी के बीच एक कांच की दीवार के पीछे कुलभूषण जाधव से उनकी पत्‍नी और माँ ने मुलाकात की। उनके बीच शीशे के पीछे से इंटरकॉम फोन के जरिए बातचीत हुई। पाकिस्तान ने भविष्य में और मुलाकातें होने का संकेत दिया है। लेकिन साथ ही कहा है कि जाधव को कांउसलर मदद देने पर अभी कोई निर्णय नहीं हुआ है।  दरअसल, जाधव से होने वाली मुलाकात के दौरान उनकी पत्नी और मां के साथ इस्लामाबाद में भारतीय उपउच्चायुक्त जेपी सिंह भी मौजूद थे। जेपी सिंह की मौजूदगी को ही पाकिस्तान के विदेश मंत्री ख्वाजा आसिफ ने 'राजनयिक पहुंच' बता दिया था जिसका भारत ने विरोध किया था। पूर्व राजनयिकों का भी कहना है कि राजनयिक पहुंच के नियम कानून हैं और ये मुलाकात उसका पालन नहीं करती । गौरतलब है कि कुलभूषण जाधव भारतीय नौसेना के एक रिटायर्ड अफसर हैं। हालांकि पाक का दावा है कि जाधव को बलूचिस्तान से गिरफ्तार किया गया था। पाक मिलिट्री कोर्ट ने उन्हें अशांति फैलाने और जासूसी करने के आरोप में फांसी की सजा सुनाई है।  इसके विरोध में भारत ने अंतरराष्ट्रीय न्यायायलय का दरवाजा खटखटाया था, जहां जाधव की फांसी पर आखिरी फैसले तक रोक लगा दी गई थी। पाकिस्तान लगातार जाधव को राजनयिक मदद पहुंचाने की भारत की अर्जी को भी खारिज करता आया है। कुलभूषण की फांसी का भारत ने कड़ा विरोध किया। भारत ने कहा कि अगर कुलभूषण को फांसी होती है तो यह एक सुनियोजित मर्डर है।  