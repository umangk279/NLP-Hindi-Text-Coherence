जम्मू-कश्मीर के सुंजवां में सेना के शिविर पर हए आतंकी हमले में शामिल जैश-ए-मोहम्मद के चार आतंकी ढ़ेर, हमले में पांच जवान शहीद, एक नागरिक की भी मौत। शोपियां में भी सैन्य शिविर पर आतंकी हमले को सुरक्षा बलों ने किया विफल।  जम्मू के सुंजवां आर्मी कैंप पर आतंकी हमले के बाद सेना की जवाबी कार्रवाई में चार आतंकियों को ढेर कर दिया गया है। हांलाकि इस ऑपरेशन में सेना के पांच जवान शहीद हुए हैं और एक नागरिक की भी मौत हो गई है। सेना ने इस हमले में जैश-ए-मोहम्मद के आतंकियों के शामिल होने की पुष्टि की है। मारे गए आतंकियों के पास से एके-56 राइफल, ग्रेनेड और भारी मात्रा में गोला बारूद बरामद किया गया है।  इस हमले में दस लोग घायल भी हुए हैं, जिनमें छह महिलाएं और बच्चे शामिल हैं। इन घायल लोगों में दो की हालत गंभीर है जिन्हें अस्पताल में दाखिल कर हर संभव इलाज दिया जा रहा है। इस बीच शोपियां में भी आतंकवादियों ने सैन्य शिविर पर आतंकी हमला किया लेकिन सुरक्षाबलों ने उसे विफल कर दिया गया। आतंकवादियों की तलाश में सघन तलाशी अभियान चलाया जा रहा है। इस बीच पाकिस्‍तानी सेना ने संघर्ष विराम का एक बार फिर उल्‍लंघन करते हुए कल राजौरी में भी भारी गोलाबारी की। भारतीय सैनिकों ने भी पाकिस्तान की इस हरकत का करारा जवाब दिया। दोनों तरफ से रूक-रूक कर लगभग 2 घंटे तक गोलीबारी होती रही। 