सरकार ने हालिया बजट में उज्ज्वला योजना के लिए 48 अरब रुपये का अतिरिक्त आवंटन कर इसका लक्ष्य 5 करोड़ से बढ़ाकर 8 करोड़ परिवार कर दिया है।   उज्जवला ने देश की ग्रामीण महिलाओं के जीवन को बदला है। हर घर को बिजली की दिशा में  सौभाग्य योजना के तहत 26 लाख कनेक्शन अब तक दिए जा चुके हैं। 1100 गांव को रौशनी पहुचाने का काम जारी है। मोदी सरकार के योजनाओं के पारदर्शी क्रियान्वयन पर जोर ने देश में कल्याणकारी योजनाओं को जरुरतमंदो के घर तक पहुचाया है। राष्ट्रपति भवन का दरबार हॉल मंगलवार को आम और खास से भरा था। मौका था देश की आधी आबादी को केंद्र की मोदी सरकार की तरफ से मिली नई संजीवनी की यानि उज्जवला योजना से जुड़े कार्यक्रम की। दरअसल राष्ट्रपति भवन में प्रधानमंत्री उज्जवला योजना से देश की जिन महिलाओं के जीवन में एक नया बदलाव हुआ है उन महिलाओं को अपने अनुभव साझा करने के लिए बुलाया गया। इस कार्यक्रम का नाम दिया गया प्रधानमंत्री एलपीजी पंचायत। इस पंचायत में देश के 27 राज्यों की कुल 104 महिलाओं ने हिस्सा लिया। 1 मई 2016 से लेकर अब तक प्रधानमंत्री उज्जवला योजना के तहत देश भर की कुल 3 करोड़ 40 लाख महिलाओं को फायदा हुआ है। इस बार के बजट में सरकार ने इस बात की घोषणा की साल 2020 तक 8 करोड़ महिलाओं को इस योजना से जोड़ा जाएगा ताकि उन गरीब महिलाओं को सश्कत कर उनके जीवन को और भी बेहतर किया जा सके। इस मौके पर बोलते हुए राष्ट्रपति ने कहा कि देश की करोड़ों महिलाओं को परंपरागत चूल्हों से मुक्ति मिली है इससे उनके जीवन में एक नई शुरुआत हुई है। कार्यक्रम को संबोधित करते हुए केंद्रीय पेट्रोलियम मंत्री धर्मेंद्र प्रधान ने कहा कि योजना का पारदर्शी क्रियान्वयन ही इसकी इतनी बड़ी सफलता है और हम आने वाले दिनों में इसको बढ़ाकर 8 करोड़ महिलाओं तक पहुंचाना चाहते हैं। मंगलवार को केंद्र सरकार के कई मंत्रियों ने प्रेस कॉंफ्रेंस के जरिए भी अपने अपने मंत्रालय की उपलब्धियां गिनाई। केंद्रीय पर्यटन और संस्कृति मंत्री डॉ महेश शर्मा ने प्रेस को संबोधित करते हुए कहा कि इस बार के बजट में पर्यटन के विकास को लेकर सरकार की गंभीरता झलकती है। केंद्रीय बजट में देश के 10 खास पर्यटक स्थलों और 100 आदर्श धरोहरों को विकसित करने की योजना है। इस योजना को 31 मार्च 2018 तक कार्यान्वित करने की सरकार ने सोच रखी है। वहीं केंद्रीय ऊर्जा मंत्री आर के सिंह ने कहा कि देश में पावर सेक्टर के लिए कोयले की कोई कमी नहीं है। हमें पावर प्लांट तक कोयले की पहुंच को आसान बनाने के लिए तंत्र की जरुरत है।  मंत्री ने ये भी कहा कि सौभाग्य योजना के तहत 26 लाख कनेक्शन अब तक दिए जा चुके हैं। उन्होंने ये भी कहा कि 1100 गांव अभी भी बिजली की रौशनी से महरूम हैं जिन तक बिजली पहुंचाने के काम में सरकार लगी हुई है। वहीं पर्यावरण और वन मंत्री डॉ हर्षवर्धन ने कहा कि इस बार सरकार ने पौधारोपण को बढ़ावा देने मकसद से ग्रीन इंडिया मिशन को 160 करोड़ रुपये की राशि आवंटित की है जो पिछले बजट से 48 फीसदी अधिक है। साथ ही केंद्रीय मंत्री ने ये भी कहा कि मंत्रालय के ग्रीन स्किल प्रोग्राम के जरिये इस साल 80 हजार युवाओं को और 2020-21 तक 5 लाख 60 हजार युवाओं को प्रशिक्षित किया जायेगा। तो जिस तरह से केंद्र की मोदी सरकार हर एक क्षेत्र के विकास के लिए प्रतिबद्ध है उम्मीद की जानी चाहिए कि ये तमाम कदम  आने वाले दिनों में संक्लप से सिद्दधि तक और न्यू इंडिया के विजन को पूरा करने में कामयाब होंगे।                                           