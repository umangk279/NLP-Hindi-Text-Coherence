क्रिकेट विश्व कप में आज लार्ड्स के मैदान पर इंग्लैंड और न्यूज़ीलैंड के बीच खिताबी मुकाबला होगा, दोनों ही टीमें विश्व कप की ट्रॉफी हासिल करने की कोशिश करेंगी। दोनों टीमों के बीच अब तक 90 वनडे मुक़ाबले हुए है जिसमें 43 में न्यूज़ीलैंड ने जबकि 41 में इंग्लैंड ने जीत हासिल की है। वहीं 2 मैच टाई रहे है जबकि 4 बेनतीजा रहे है।  लॉर्डस् के ऐतिहासिक मैदान पर रविवार को क्रिकेट विश्वकप 2019 के सरताज का फैसला न्यूज़ीलैंड और इंग्लैंड के बीच होने वाले मुक़ाबले से होगा। ख़िताबी भिड़ंत के लिए इंग्लैंड की टीम को फेवरेट माना जा रहा है, लेकिन इन दोनों टीमों के बीच अब तक खेले गए वनडे मुक़ाबले की बात करे तो दोनों के बीच 90 मैच हुए है जिसमें 43 में न्यूज़ीलैंड ने जबकि 41 में इंग्लैंड ने जीत हासिल की है। वहीं 2 मैच टाई रहे है जबकि 4 बेनतीजा रहे है। क्रिकेट विश्वकप को 23 साल बाद अपना नया चैम्पियन इंग्लैंड या न्यूज़ीलैंड में से मिलेगा। वल्ड कप चैम्पस कहलाने से सिर्फ एक कदम दूर खड़ी इन दोनो ही टीमों के हौसलें बुलंद है,जहां इंग्लैंड ने ऑस्ट्रेलिया को हराकर फ़ाइनल का टिकट कटाया तो वहीं न्यूज़ीलैंड ने टीम इंडिया को हराकर सभी को चौंकाया। लेकिन फ़ाइनल में फेवरेट के तौर पर इंग्लिश टीम सामने है और इसकी बड़ी वजह टीम का बल्लेबाज़ी और गेंदबाज़ी दोनो में पैनापन है। इंग्लैंड के पास जॉनी बेयरस्टो और जेसन रॉय जैसे धाकड़ ओपनर्स है जो इस टीम को तूफ़ानी शुरूआत देने का माद्दा रखते है। जेसन रॉय ने अभी तक 7 मैचों में 1 शतक और 4 अर्धशतक के बल पर 426 रन बनाए है तो वहीं जॉनी बेयरस्टो के 10 मैच में 2 शतक और 2 अर्धशतक के साथ 496 रन है। तो वहीं मध्यक्रम में जो रूट और इयोन मौर्गन के तेवर इस टीम की बल्लेबाज़ी को और गहराई देते है। फिर बेन स्टोकस और क्रिस वोक्स का आलराउंडर के अवतार से पार पाना किसी के लिए भी आसान नहीं। गेंदबाज़ी में इंग्लिश धार का कमाल जोफ्रा आर्चर,क्रिस वोक्स और मार्क वुड के रूप में सामने है तो आदिल रशीद की फिरकी का फंदा कीवी बल्लेबाज़ों के लिए परेशानी का बड़ा सबब बन सकता है। न्यूज़ीलैंड की बात करे तो टीम लगातार दूसरी दफा विश्वकप के फ़ाइनल में पहुंची है, इस विश्वकप में टीम ने ऐन मौकों पर अपने खेल का ज़बरदस्त रूप सामने रखा है, ख़ासतौर पर टीम की गेंदबाज़ी काफी किफ़ायती रही है जहां ट्रेंट बोल्ट,लॉकी फरग्यूसन और मैट हेनरी का दबदबा साफ़ तौर पर दिखाई दिया है। फिर ज़रूरी मौकों पर मिचेल सैंटनर का अपनी स्पिन से विकेट चटकाना इस टीम के लिए फायदेमंद साबित हुआ है। हां टीम के लिए कहीं दिक्कत है तो वो है बल्लेबाज़ी जहां कप्तान केन विलियमसन को छोड़ कोई दूसरा अभी तक गहरी छाप नहीं छोड़ सका है। पिछले पांच मुक़ाबलों की बात करे तो इंग्लैंड के खाते में 4 जबकि न्यूज़ीलैंड को सिर्फ 1 जीत मिली है।बड़ी बात ये है कि इंग्लैंड की पिछली जीत इसी विश्वकप के ग्रुप मुक़ाबले में न्यूज़ीलैंड के ख़िलाफ़ आई है। यानि हालिया फॉर्म अंग्रेज़ों को कीवियों पर बढ़त दे रहा है लेकिन ब्लैक कैप्स का चौंकाने वाला रूप इस महामुक़ाबले के रोमांच की परत को और गहरा कर रहा है।   