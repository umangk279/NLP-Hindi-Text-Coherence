चौथे चरण के लिए चुनाव प्रचार तेज हो गया और साथ ही साथ राजनीतिक वार भी तीखे हो गए हैं। प्रधानमंत्री नरेंदेर मोदी ने बिहार के दरभंगा और बांदा से काग्रेस और महागठबंधन पर साधा निशाना। पीएम मोदी ने कहा कि नए भारत के लिए आतंकवाद बडा संकट है और इस आतंकवाद को काग्रेस मुद्दा ही नही मानती।    तीन चरणों का चुनाव पूरा होने के बाद अब चुनावी घमासान में यूपी बिहार केंद्र में आ गया है। तमाम दलों ने यूपी बिहार में ताकत झोंक दी है। खुद पीएम मोदी ने यूपी और बिहार में रैलियां करके बीजेपी उम्मीदवारों के लिए वोट मांगे।  पीएम मोदी की पहली रैली थी बिहार के दरभंगा में। पीएम ने राष्ट्रीय सुरक्षा और आतंकवाद को नये हिन्दुस्तान का सबसे बड़ा मुद्दा करार देते हुए  कहा कि हमारे आस पड़ोस में ही आतंक की फैक्ट्रियां चल रही हैं और विपक्ष कहता है कि आतंकवाद मुद्दा ही नहीं है। पीएम ने कहा कि नए भारत में यह बहुत बड़ा मुद्दा है और नया हिन्दुस्तान आतंक के अड्डों में घुसकर मारेगा।  लोगों से जनादेश मांगते हुए प्रधानमंत्री ने कहा कि  देश मजबूत होना चाहिए। उसके लिए सरकार मजबूत होनी चाहिए। मजबूत सरकार के लिए प्रधानमंत्री मजबूत चाहिए, चौकीदार मजबूत चाहिए। बाद में बांद की रैली में पीएम ने महागठबंधन पर हमला बोला। विपक्ष पर कटाक्ष करते हुए पीएम ने कहा कि जो जनता की नब्ज ही नहीं पहचानते, और तीन चरणों के चुनाव में जनता ने इन्हें वोट के जरिेये समझा दिया है।  बीजेपी अध्यक्ष अमित शाह भी लगातार यूपी में रैलियां करके वोट मांग रहे हैं। गुरुवार को उन्होंने गाजीपुर , उन्नाव और इटावा में रैलियां करके बीजेपी उम्मीदवारों के लिए वोट मांगे। अमित शाह ने सपा, बसपा और कांग्रेस के शीर्ष नेताओं पर निशाना साधते हुए कहा कि अखिलेश यादव, मायावती और राहुल गांधी देश को सुरक्षित नहीं रख सकते । शाह ने कहा कि भाजपा के लोग आतंकवादियों के साथ 'ईलू—ईलू' नहीं कर सकते हैं। उन्होंने कहा, ''राहुल गांधी और उनकी पार्टी टुकड़े—टुकड़े गैंग वालों के साथ हैं और देश को तोड़ने की चाहत रखते हैं ।'शाह ने  कहा कि राहुल गांधी अपने घोषणा पत्र में देशद्रोह की धारा को हटाने की बात कर रहे हैं ताकि ''भारत तेरे टुकड़े होंगे'' का नारा लगाने वालों को जेल न हो सके ।प्रचार के साथ ही रोड शो का काम भी जोरों पर है । केंद्रीय मंत्री धर्मेंद्र प्रधान ने ओडिशा के बालासोर में रोड शो करके बीजेपी उम्मीदवारों के लिए वोट मांगे । प्रचार के साथ ही आखिरी चरण के चुनाव के लिए नामांकन का काम भी जोरों पर है। चंडीगढ से जहां मौजूद सांसद और अभिनेत्री किरण खेर ने पर्चा भरा तो वहीं हिमाचल प्रदेश की शिमला सीट से सुरेश कश्यप ने पर्चा भरा । किरण खेर ने नामांकन से पहले रोड शो भी किया। वहीं मध्य प्रदेश के पूर्व मुख्यमंत्री और बीजेपी के राष्ट्रीय उपाध्यक्ष शिवराज सिंह चौहान ने लोकसभा चुनाव के प्रचार के लिए छिंदवाड़ा में हेलिकॉप्टर उतारने की अनुमति नहीं दिए जाने पर जिलाधिकारी की शिकायत अब राज्य निर्वाचन आयोग से कर दी है। शिवराज का आरोप है कि जिलाधिकारी एक राजनीतिक दल के इशारे पर काम कर रहे हैं। 