लालू प्रसाद यादव के ठिकानों पर सीबीआई छापों के बाद बिहार में कल राजद के विधायकों की हुई बैठक। बैठक में फैसला लिया गया कि लालू यादव के बेटे और राज्य के उपमुख्यमंत्री तेजस्वी यादव अपने पद पर रहेंगे बरकरार। वहीं भ्रष्टाचार के मामलों को लेकर  प्रवर्तन निदेशालय ने आज लालू की बेटी मीसा भारती को पूछताछ के लिए बुलाया।   लालू यादव के ठिकानों पर सीबीआई छापों के बाद कल आरजेडी सुप्रीमो लालू यादव ने अपने सभी विधायकों की बैठक बुलाई। बैठक में विधायकों ने फैसला लिया कि लालू प्रसाद यादव के बेटे और राज्य के उपमुख्यमंत्री तेजस्वी यादव अपने पद पर बरकरार रहेंगे और इस्तीफा नहीं देंगे।  छापों के बाद से ही भाजपा लगातार इसके लिए दबाव बना रही थी। भ्रष्टाचार के मामलों को लेकरक प्रवर्तन निदेशालय ने आज लालू की बेटी मीसा भारती को पूछताछ के लिए बुलाया है इस पूरे प्रकरण पर नीतीश कुमार चुप्पी साधे हुए हैं। नीतीश ने आज अपने विधायकों और सांसदों के साथ बैठक बुलाई है। इस बीच आज होने वाली जेडीयू विधायक दल की अहम बैठक से पहले बिहार बीजेपी ने लालू नीतीश का साथ टूटने की हालत में नीतीश सरकार को बाहर से समर्थन देने का प्रस्ताव दिया है। बिहार में राजनीतिक उथल-पुथल और महागठबंधन पर मँड़रा रहे संकट के बादल के बीच आरजेडी अध्यक्ष लालू प्रसाद यादव के घर पर पार्टी के विधायक दल की बैठक हुई। इस बैठक में लालू यादव और उनके बेटे बिहार के उप-मुख्यमंत्री तेजस्वी यादव के अलावा आरजेडी के सभी बड़े नेता मौजूद रहे। इस बैठक में फैसला लिया गया कि तेजस्वी का इस्तीफा देने का कोई सवाल ही नहीं है। बैठक के बाद आरजेडी ने कहा कि हाल ही में हुए सीबीआई के छापे के बारे में मुख्यमंत्री नीतीश कुमार ने रविवार को लालू यादव से बातचीत की। साथ ही इस बैठक में राष्ट्रपति चुनावों को लेकर भी चर्चा की गई। तेजस्वी के इस्तीफ़े की बात तो दूर, बैठक शुरू होने से पहले आरजेडी विधायक अरुण यादव ने कहा कि तेजस्वी यादव को बिहार का मुख्यमंत्री होना चाहिए। वहीं दूसरी तरफ, बिहार के मुख्यमंत्री और जेडीयू के अध्यक्ष नीतीश कुमार ने भी मंगलवार को अपने विधायकों की बैठक बुलाई है। राज्य में विपक्ष में बैठी भाजपा ने आशंका जताई है कि इस बात की संभावना कम ही है कि मुख्यमंत्री नीतीश कुमार, भ्रष्टाचार के आरोपों से घिरे अपने उपमुख्यमंत्री तेजस्वी यादव का इस्तीफ़ा लेंगे। सीबीआई की टीम ने शुक्रवार को पटना में लालू यादव के घर पर छापेमारी की थी। पटना के अलावा दिल्ली, रांची, पुरी, गुड़गांव समेत लालू के 12 ठिकानों पर तलाशी ली गई थी। लालू यादव पर सीबीआई ने बतौर रेल मंत्री टेंडर में हेराफेरी के आरोप में मामला दर्ज किया था। लालू की बेटी मीसा भारती के भी तीन ठिकानों पर प्रवर्तन निदेशालय ने छापा मारा था। अब निदेशालय ने मंगलवार को लालू की बेटी मीसा भारती को पूछताछ के लिए बुलाया है।दरअसल जिस तरीके से लालू के परिवार के खिलाफ भ्रष्टाचार के मामलों में लगातार प्रवर्तन निदेशालय और सीबीआई की कार्रवाई चल रही है, उस पर नीतीश कुमार ने चुप्पी साध रखी है। ऐसे में माना ये भी जा रहा है कि उनकी ये खामोशी किसी बड़े राजनीतिक तूफ़ान से पहले की शांति भी हो सकती है। ऐसे में अब सभी की नज़रें मंगलवार को जेडीयू विधायक दल की होने वाली बैठक पर टिकी हुई है।  