जम्मू-कश्मीर के रजौरी और पुंछ जिले से लगे नियंत्रण रेखा पर पाकिस्तानी सेना की ओर से किए गए संघर्ष विराम उल्लंघन में रविवार को सेना का एक जवान शहीद हो गया.  वरिष्ठ पुलिस अधिकारी ने बताया कि जवान रजौरी जिले के नौशेरा सेक्टर के अग्रिम इलाके में तैनात था. सुबह पाकिस्तान की ओर से हुए संघर्ष विराम उल्लंघन के दौरान गोली लगने से उसकी मौत हो गई. उन्होंने बताया कि पाकिस्तानी सैनिकों ने पुंछ जिले के निकट स्थित दिगवार सेक्टर में भी अंधाधुंध गोलीबारी की. पाकिस्तान द्वारा करीब देर रात एक बजे से गोलीबारी शुरू हुई, जो सुबह साढ़े पांच बजे तक जारी रही. पाकिस्तान की सेना की तरफ से संघर्ष विराम उल्लंघन में बढ़ोतरी के बीच सेना प्रमुख बिपिन रावत ने यहां सुरक्षाबल के अभियान की तैयारी और जम्मू-कश्मीर में मौजूदा सुरक्षा स्थिति की समीक्षा की थी. जम्मू-कश्मीर के उपमुख्यमंत्री डॉ निर्मल सिंह ने कहा है कि पाकिस्तान बौखलाहट में संघर्ष विराम का उल्लंघन कर रहा है. भारत पाकिस्तान के किसी भी नापाक इरादे को पूरा नहीं होने देगा और उसे करारा जवाब दिया जाएगा. 