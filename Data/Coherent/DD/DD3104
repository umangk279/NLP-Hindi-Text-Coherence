वुहान से 321 भारतीय नागरिकों को लेकर एयर इंडिया का दूसरा विमान पहुंचा दिल्ली। कोरोना वायरस से प्रभावित चीन से अब तक एयर इंडिया ने कुल 645 भारतीयों को निकाला सुरक्षित। वहीं केरल में कोरोना से प्रभावित एक नए मामले की हुई पुष्टि। चीन में वायरस से अबतक 304 लोगों की हुई मौत।  कोरोना वायरस प्रभावित चीन के वुहान से 321 भारतीयों को लेकर एयर इंडिया का दूसरा विमान सुबह नई दिल्ली पहुंच गया है। जिसमें भारतीय दूतावास के दो अधिकारी और 7 मालदीव के नागरिक भी आए हैं। आज आने वाले विमान में कुल 227 पुरुष और 94 महिलाएं हैं। इसमें कुल 282 छात्र और तीन छोटे बच्चे भी शामिल हैं।  इसमें उत्तर प्रदेश के 53 और बिहार 42 के लोग हैं इसके अलावा अन्य राज्यों के भी नागरिक शामिल हैं। एयर इंडिया के दो विमानों द्वारा अब तक 645 लोग वुहान से निकाला जा चुका है।  चीन के वुहान शहर से 324 भारतीय शनिवार को एयर इंडिया के पहले विमान से भारत वापस आ गए, जिसमें से 104 लोगों को आईटीबीपी छावला कैम्प और 220 लोगों को मानेसर में रखा गया है। इन लोगों पर कड़ी निगरानी रखी जा रही है।  वहीं चेन्नई में भी एक व्यक्ति को संक्रमित होने के संदेह के आधार पर अस्पताल में भर्ती कराया गया है। ये चीनी नागरिक है और मलेशियन एयरलाइन से चेन्नई पहुंचा था। हवाई अड्डे पर जांच के दौरान संक्रमण के लक्षण पाए जाने पर यात्री को राजीव गांधी अस्पताल में भर्ती कराया गया है।  