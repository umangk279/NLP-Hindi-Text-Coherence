देश की राजधानी नई दिल्ली के अलावा देश के विभिन्न राज्यों में भी गणतंत्र दिवस समारोह का आयोजन किया गया.  लखनऊ में पूरे उत्साह एवं गरिमा के साथ गणतंत्र दिवस मनाया गया. विधान भवन के सामने मुख्य कार्यक्रम आयोजित हुआ, जिसमें राज्यपाल राम नाईक ने तिरंगा फहराया और परेड की सलामी ली. मुख्यमंत्री योगी आदित्यनाथ ने अपने निवास पर राष्ट्रीय ध्वज फहराया. मध्य प्रदेश की राज्यपाल आनंदीबेन पटेल ने गणतंत्र दिवस के मौके पर राजधानी भोपाल में राष्ट्रीय ध्वज फहराया. जम्मू-कश्मीर के राज्यपाल सत्यपाल मलिक ने तिरंगा फहराया. उन्होंने परेड की सलामी ली. इस मौके पर झांकियां भी निकाली गई. राजस्थान के राज्यपाल कल्याण सिंह ने जयपुर में राष्ट्रीय ध्वज फहराया. आंध्र प्रदेश और तेलंगाना के राज्यपाल ईएसएल नरसिम्हन ने इस अवसर पर विजयवाड़ा के इंदिरा गांधी मुनीपाल स्टेडियम में राष्ट्रीय ध्वज फहराया. इस अवसर पर आंध्र प्रदेश के मुख्यमंत्री चंद्रबाबू नायडू सहित आला अधिकारी उपस्थित रहे. तमिलनाडु के राज्यपाल बनवारीलाल पुरोहित ने गणतंत्र दिवस पर चेन्नई में राष्ट्रीय ध्वज फहराया. इस मौके पर मुख्यमंत्री पलानीस्वामी और उपमुख्यमंत्री ओ पन्नीरसेल्वम भी उपस्थित रहे. ओडिशा के राज्यपाल गणेशी लाल ने भुवनेश्वर में गणतंत्र दिवस समारोह के अवसर पर राष्ट्रीय ध्वज फहराया. 