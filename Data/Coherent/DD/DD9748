पंजाब के मुख्यमंत्री अमरिंदर सिंह ने अमृतसर में हुए रेल हादसे के पीड़ितों से मुलाकात की. उन्होंने हादसे की मजिस्ट्रेट जांच का आदेश देते हुए 4 हफ़्ते के अंदर रिपोर्ट सौंपने का आदेश दिया है.  अमरिंदर सिंह ने बताया कि रेल हादसे के पीड़ितों को मुआवज़े के लिए 3 करोड़ रुपये राज्य सरकार ने जारी कर दिए हैं. मुख्यमंत्री ने मृतकों के परिजनों को 5-5 लाख का मुआवजा देने की घोषणा की है. प्रदेश में आज एक दिन के शोक का एलान किया गया है. राज्य में सभी स्कूल, शिक्षण संस्थान और कार्यालय बंद हैं. हादसे में मरने वालों की संख्या बढ़कर 59 हो गई है, जबकि 57 लोग जख़्मी हुए हैं. केंद्रीय रेल राज्यमंत्री मनोज सिन्हा ने अमृतसर रेल हादसे के बाद दुर्घटनास्थल का दौरा किया और हालात का जायजा लिया. उनके साथ रेलवे बोर्ड के अध्यक्ष अश्विनी लोहानी और दूसरे वरिष्ठ अधिकारी भी थे. उन्होंने कहा कि रेलवे प्रशासन सभी ज़रूरतमंद लोगों को हर तरह की सहायता सुविधा उपलब्ध करा रहा है. मनोज सिन्हा ने हादसे में रेलवे की किसी चूक से इंकार किया है. उन्होंने बताया कि रेलवे को ऐसे किसी आयोजन की जानकारी नहीं दी गई थी. राष्ट्रपति, उपराष्ट्रपति और प्रधानमंत्री ने हादसे पर गहरा दु:ख जातया है. प्रधानमंत्री नरेंद्र मोदी ने मृतकों के परिजनों को 2-2 लाख और घायलों को 50-50 हज़ार रुपये का मुआवजा देने की घोषणा की है. रेलवे ने लोगों की मदद के लिए हेल्पलाइन नंबर जारी किए हैं. हेल्पलाइन नंबर- 0183-2223171, 0183-2564485 