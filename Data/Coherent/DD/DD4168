स्वीडन के राजा कार्ल सोलहवें गुस्ताफ तथा रानी सिल्विया भारत के 5 दिन के दौरे पर हैं..आज उन्होने प्रधानमंत्री नरेंद्र मोदी से वार्ता की और व्यापार और निवेश, नवीकरणीय ऊर्जा, पर्यावरण और जलवायु परिवर्तन पर बात की ...पीएम के साथ कार्ल सोलहवें गुस्ताफ ने बीच इनोवेशन पॉलिसी पर उच्च स्तरीय वार्ता भी की..शाही जोड़े ने राजघाट, जामा मस्जिद और गांधी स्मृति का भी दौरा किया..  पांच दिन की भारत यात्रा पर पहुंचे स्वीडन के राजा कार्ल सोलहवें गुस्ताफ तथा रानी सिल्विया का हैदराबाद हाउस में स्वागत करते प्रधानमंत्री नरेंद्र मोदी। प्रधानमंत्री ने शाही दंपत्ति का गर्मजोशी से स्वागत किया और फिर उनके साथ प्रतिनिधिमंडल स्तर की वार्ता हुई। इस दौरान दोनों नेताओं ने आपसी महत्व के तमाम मसलों पर विस्तार से बात की। दोनों नेताओं ने व्यापार और निवेश, नवीकरणीय ऊर्जा, पर्यावरण और जलवायु परिवर्तन पर बात की। पीएम मोदी और कार्ल सोलहवें गुस्ताफ ने आपसी हित के द्विपक्षीय, क्षेत्रीय और वैश्विक महत्व के मसलों पर सहयोग बढाने पर सहमति जतायी। दोनों देशों के बीच इनोवेशन पॉलिसी पर उच्च स्तरीय वार्ता भी हुई। पीएम मोदी ने अपनी सरकार की ओर से नवाचार को प्रोत्साहित करने के लिए उठाए जा कदमों की जानकारी दी और कहा कि पिछले कुल सालों में नवाचार के क्षेत्र में भारत ने अपनी स्थिति मजबूत की है। पीएम ने कहा कि स्टार्ट अप अभियान भारत में यूनिकॉर्म्स के निर्माण के लिए शक्तिशाली इंजन के रूप में काम कर रहा है। पिछले साल 17 अप्रैल को पीएम मोदी की स्वीडन यात्रा के दौरान दोनों देशों ने संयुक्त इनोवेशन साझेदारी पर हस्ताक्षर किए थे। इस मामले में सभी पक्षों को एक प्लेटफार्म मुहैया कराने के उद्देश्य से भारत- स्वीडन उच्च स्तरीय इनोवेशन पॉलिसी वार्ता शुरु की गयी। इससे पहले सोमवार सुबह शाही जोड़े राष्ट्रपति भवन में राष्ट्रपति राम नाथ कोविंद ने उनका रस्मी स्वागत किया। दोनों को गार्ड ऑफ ऑनर दिया गया। शाही जोड़े ने राजघाट जाकर महात्मा गांधी की समाधि पर श्रद्धांजलि अर्पित की। इसके बाद स्वीडन के राजा ने आगंतुक पुस्तिका में अपने विचार लिखे।  विदेश मंत्री एस. जयशंकर ने भी राजा गुस्ताफ और रानी सिल्विया से मुलाकात की और दोनों देशों के बीच द्विपक्षीय संबंधों को और मजबूत बनाने के तरीकों पर चर्चा की। बाद में उन्होंने जामा मस्जिद और गांधी स्मृति का भी दौरा किया राजा गुस्ताफ की यह तीसरी भारत यात्रा है। दोनों देशों के बीच संबंध पिछले कुछ वर्षों में तेजी से मजबूत हुए हैं। 