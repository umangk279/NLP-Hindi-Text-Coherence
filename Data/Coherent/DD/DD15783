गुरुग्राम के रेयान इंटरनेशनल स्कूल में हुए प्रद्युम्न हत्या मामले में गिरफ़्तार नाबालिग छात्र पर बालिग मानकर मुक़दमा चलाया जाएगा. बाल न्यायालय ने मामले को ज़िला व सत्र न्यायालय को भेज दिया है.  अदालत के इस फ़ैसले से अब यह स्पष्ट हो गया है कि आरोपी पर एक वयस्क की तरह केस चलेगा और सज़ा भी उन्हीं धाराओं में मिलेगी. आरोपी की ह‌िरासत अवधि 22 द‌िसंबर को पूरी हो रही है और उसी द‌िन उसे सेशन कोर्ट में पेश क‌िया जाएगा. अब उसका केस जुवेनाइल जस्टिस बोर्ड की बजाय सेशन कोर्ट में चलेगा. गौरतलब है कि बुधवार को जुवेनाइल जस्टिस बोर्ड के समक्ष सुनवाई से पहले सीबीआई मंगलवार को तैयारी में जुटी रही. आरोपी छात्र का फिंगर प्रिंट फरीदाबाद स्थित ऑब्जर्वेशन होम से लिया गया. 15 दिसंबर को इस मामले में बोर्ड के सामने दोनों पक्षों के बीच बहस हुई थी, जिसमें आरोपी छात्र की ज़मानत याचिका ख़ारिज कर दी गई थी. बता दें कि प्रद्युम्न हत्याकांड में मामले की जांच करने के बाद सीबीआई ने 7 नवंबर को स्कूल के ही 11वीं कक्षा के छात्र को हिरासत में लिया था. 