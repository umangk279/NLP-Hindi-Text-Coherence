भारतीय कप्तान विराट कोहली आईसीसी की ताजा विश्व रैंकिंग में नंबर एक टेस्ट बल्लेबाज बने हुए हैं. वहीं पृथ्वी शॉ और ऋषभ पंत ने वेस्टइंडीज के खिलाफ सीरीज़ समाप्त होने के बाद जारी रैंकिंग में लंबी छलांग लगाई है.  भारत के उभरते हुए स्टार्स पृथ्वी शॉ और रिषभ पंत ने ताज़ा जारी टेस्ट बल्लेबाज़ों की आईसीसी रैंकिंग्स में काफी तरक्की की है. वेस्टइंडीज़ के खिलाफ दूसरे टेस्ट में 10 विकेट की जीत में इन दोनों का अहम योगदान रहा था. पृथ्वी शॉ ने हैदराबाद टेस्ट में 70 और 33 रन की नाबाद पारी खेली. अपने शानदार प्रदर्शन के दम पर शॉ ने 13 स्थान की छलांग लगाई और अब वे रैंकिंग में 60वें स्थान पर पहुंच गए हैँ. पहले टेस्ट में शतक लगाने के बाद शॉ 73वें स्थान पर थे. बाएं हाथ के विकेटकीपर बल्लेबाज़ रिषभ पंत का भी रैंकिंग में आगे बढ़ना जारी है. हैदराबाद टेस्ट में अपनी 92 रन की पारी के दम पर रिषभ 23 स्थान चढ़कर 62वें स्थान पर आ गए हैँ. पंत ने सीरीज़ की शुरुआत 111वें स्थान से की थी. लगातार दो टेस्ट में शतक से चूकने के बाद पंत के लिए रैंकिंग में बढोत्तरी कुछ राहत लेकर आएगी. राजकोट टेस्ट में भी पंत ने 92 रन की ही पारी खेली थी. अन्य खिलाड़ियों में अजिंक्य रहाणे अपनी 80 रन की पारी के दम पर चार स्थान चढ़कर 18वें स्थान पर आ गए हैँ. वहीं उमेश यादव गेंदबाज़ों की रैंकिंग में 25वें स्थान पर आ गए हैँ. उमेश भारत में खेले गए किसी टेस्ट में दस विकेट लेने वाले तीसरे भारतीय तेज़ गेंदबाज़ हैं.  वेस्टइंडीज़ की बात करें तो कप्तान जेसन होल्डर ने हर विभाग में तरक्की की है. भारत के खिलाफ पहली पारी में 5 विकेट लेने के बाद वे गेंदबाज़ों की रैंकिंग में अपने करियर की बैस्ट नौंवी रैंकिंग पर आ गए हैं. वही उन्होंने वेस्ट इंडीज़ की पहली पारी में अर्द्धशतक लगाया जिसके दम पर वे बल्लेबाज़ों की रैंकिंग में तीन स्थान चढ़कर 53वीं रैंकिंग पर आ गए हैं. ऑल राउंडर्स की सूची में वे वर्नन फिलैंडर को पछाड़ते हुए तीसरे स्थान पर आ गए हैं. कैरेबियाई टीम की ओर से पहली पारी में शतक लगाने वाले रोस्टन चेज़ दस स्थान के फायदे के साथ 31वें स्थान पर आ गए हैं. वेस्टइंडीज़ को सीरीज़ में 2-0 से हराने के बाद शीर्ष पर मौजूद भारतीय टीम को एक अंक का फायदा हुआ है जबकि वेस्टइंडीज़ ने एक अंक गंवाया है.   